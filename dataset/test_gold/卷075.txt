李令江南人也故唐時累任大邑假秩至評事世亂年老無復宦情築室於廣陵法雲寺西爲終焉之計常夢束草加首口銜一刀兩手各持一刀入水而行意甚異之未幾孫儒陷廣陵儒將李瓊屯兵法雲寺恆止令家父事令情好甚篤武穆王入湖南瓊從之挾令與俱行瓊後累官桂管觀察使薦令爲荔浦令與前夢遂合雲侯元亮仕武穆王爲湘潭縣令退居長沙雅好賓客宴會無虛日人目之曰閙侯王仝湘鄉人武穆王時爲江華指揮使與蠻將戰死里人立廟於安化東號王司徒至今有司徒嶺邵岳京兆人唐末大亂挈家來湖南彭玕刺史全州時辟岳爲判官會賊魯仁恭寇連州遷岳國子司業知州事遂家於桂陽子崇德官道州録事參軍朱葆光其先京兆人徙家南陽朱氏篡唐葆光與顔蕘李濤輩復擕家來湖南僑居潭州每遇元會長至節必整衣立南嶽祠前北望號慟殆二十年後濤歸中原葆光遂卜築衡山家焉長沙既陷子昂入宋官工部侍郎昂少與熊若谷鄧洵美同學時朱遵度號爲朱萬卷因目昂爲小萬卷蕘亦沒於湖南常自草墓誌以序交遊之得失陶英字世民世爲青州人唐末累官太尉天祐二年上書言事指斥時政忤梁王朱全忠因授征南將軍領兵八萬出鎮昭州以疎之明年唐亡英懼禍隱於昭州之誕山挈家以居武穆王開國英絶跡不與通同時有李太尉者後與英累代締姻人名其山下峒曰陶李峒黃匪躬連州人幼負詩名與同郡張鴻邵安石吳靄並有才華登唐光啓三年進士後仕梁掌江西鍾傳幕奏記武穆王雅傾慕之會匪躬以使事來湖南王大喜盡蠲其門戶租役匪躬固辭王曰老夫常恨不一挹清風今幸得見惟恐不足以奉湯沐其見重有如此北夢瑣言云匪躬妻母俱在三十年不返鄉里孟賓於字國儀連州人少孤力學事母以孝聞郡國雅談云賓於卜珓華山神有如一年乞一珓凡六擲得大吉後六舉及第會中朝工部侍郎李若虛來湖南賓於以詩數百章命爲金鰲集獻之若虛稱善譽諸朝由是聲名益振晉天福中登進士第未幾以離亂還鄉會文昭王開府辟爲零陵從事亦不顯用及恭孝王入金陵賓於自歸南唐授豐城簿遷塗陽令坐黷貨論死時宋翰林學士李昉賓於同年進士也遺之以詩唐後主見詩貸死復其官俄致仕隱於玉笥山自號羣玉峯叟逾年以水部員外郎起官金陵平復歸老於連州年八十七卒有集一卷賓於負詩才喜奬拔後進士林多之然操行頗不潔爲世所譏初歸江南舉一子名歸唐亦能詩肄業廬山國學與鄰房生同得佳句遂交訟於江州宋開寳時累官大理丞時人猶指之曰此乃訟詩生也翁宏字大舉桂州人寓居昭賀間以能詩名詠曉月云漏光殘井甃缺影背山椒送人云萬木殘秋裏孤舟半夜猿又宮詞落花人獨立微雨燕雙飛最爲當時所稱同邑有裴諧者唐人裴説之弟武穆王時隱於桂嶺亦工於歌詠湘江吟云風回山火斷潮落岸冰高亦佳句也廖融字元素隱居衡山與逸人任鵠王正已凌蟾王元游所著夢仙題檜退宮妓諸詩嘖嘖一時當武穆文昭二王時避亂不仕竟終於南嶽王元字文元桂林人隱居不出工於詩登祝融峯云勢疑撞翼軫翠欲滴瀟湘贈廖融云伴行惟瘦鶴尋寺入深雲俱爲文人所折服後終於長沙伍彬邳陽人素能詩初仕□□王國亡後入宋有解官詩曰蹤跡未辭鴛鷺侶夢魂先到鷓鴣村又有劉章者亦仕於□□王世傳蒲鞵詩辭林多稱賞焉朱遵度青州人也家多藏書周覽畧遍當時推爲博學稱曰朱萬卷避耶律德光之召挈妻孥擕書雜商賈來奔文昭王待之甚薄遵度杜門卻掃諸學士每爲文章先問古今首末於遵度國人號爲幕府書廚後徙居金陵高尚不仕著鴻漸學記一千卷羣書麗藻一千卷漆經若干卷時有蕭處鈞者長沙人官衡州司馬心知馬氏將亂棄其官奔江南不願仕賜田百頃於袁州新喻縣家焉劉昌嗣湘鄉人初仕漢隱帝爲磁相二州刺史隱帝遇害昌嗣避地衡山恭孝王在衡山數以賓禮相招不至周行逢據潭州逼爲幕僚昌嗣曰吾常致身漢朝縱不能爲夷齊獨不可效梅福乎乃易姓范號愚叟躬耕以終其身何景山故唐進士少有文名入湖南爲王逵掌書記居恆輕周行逢爲人行逢恨之未有以發及據有潭州署景山益陽縣令俄因事縛而投之江曰汝常佐王逵今逵死且爲我告龍君勿復還也鄧洵美廣東志作恂美今從三楚新録連州人江南野史又雲郴郡人有敏才工詩賦時湖南朱昂號博學一時士無當意者獨遜洵美以爲不如天福中與孟賓於並爲李若虛所薦入洛陽登晉進士第後還鄉上牋周行逢署館驛巡官洵美貌寢而背傴時謂之鄧馱又性迂僻不爲同事者所喜於是行逢禮遇漸薄雖處府僚而時憂空乏同年生王溥李昉爲中朝顯官溥聞洵美不得志貽以詩曰綵衣我已登黃閣白社君猶困故廬行逢稍稍優給之未幾昉爲給事中來楚相見話舊不覺悲泣因與唱和款論竟日行逢疑其泄己陰事貶爲易俗場官已而使人詐爲山賊突入官舍殺之一雲昉請賫致洵美京師周氏餞之遇鴆而卒聞者無不痛惜後李昉再奉命祠南嶽徒步百里訪洵美墳弔之曰今日向君墳下過不勝懷抱暗酸辛洵美晚娶無子有三女頗貧瘁澧陵人盧氏聞洵美名憐而迎之歸妻於儒家先是江南太常丞陳度有薛孤延聞雷賦雅爲時彥所推尚而洵美集中亦有此作語句皆同首末小異竟未定誰氏之筆江禮清流人也周氏時任潭州判官乾德元年宋師人湖南將吏多勸保權迎降禮獨率鄉兵二千人拒慕容延釗於湘陰力戰而死清流人義之立祠以祀李觀象桂林人初事劉言掌書記時恭孝王弟希崇幽王於衡山言遣兵趣潭州討其篡奪之罪觀象説言曰希萼舊將猶在長沙此必不欲與公爲鄰不若先檄希崇取其首然後圖潭州可坐而有也言從其計於是希崇送楊仲敏等首於軍前而言已駸駸有得湖南之勢矣言既死復事周行逢爲節度副使行逢性嚴酷懼及禍乃陽寢楮幕臥楮被以結行逢心行逢果信用之凡軍府事無輕重皆取決焉疾革時命子保權事以師禮無何張文表之亂作文表滅而宋師繼至不止保權召觀象議之觀象曰夫請師以討文表也文表已破而師不還豈非朝廷將有事南土乎我國所恃者江陵之在北境耳今江陵已束手不能自救欲與相拒所謂魚入沸鼎而更鼓鬣掉尾其可免乎惟公善圖之無失子孫萬世利也保權不得已乃出郊迎宋太祖嘉觀象勸降功大加超擢觀象饒才畧性多嫉忌好蔽人之善零陵儒士蔣密喜吟詠得風騷之旨嘗題桑云綺羅因片葉桃李漫同時爲作者所許觀象聞之謬驚曰此僕詩也何密之能爲士林以此薄之曹衍□□人少以文辭知名偃蹇不遇周行逢據湖南日仕進專尚門廕衍以布衣子屢獻文章不見用退居鄉里教授及張文表之叛辟衍爲幕職事敗逃去會赦乃敢出窮困無以自進採摭舊聞撰湖湘馬氏故事二十卷詣宋上之宋太宗閔其貧老授將作監丞蕭某臨江人仕□□王爲將校坐事當斬與其妻亡命出境王捕之急會夜阻水不能去匿旅舍霤槽中湖湘間謂霤爲筧天將旦有叩筧語之曰君夫婦速走捕者且至矣因疾行得脫蕭以爲神物乃世世奉祀謂之筧頭神嗣後楚人呼爲筧頭神蕭家雞狗坊卒長未詳其姓氏當馬氏時善種子母蔗灌蒔有法繁殖蔓衍遂爲湖南圃人冠蔗凡三種曰蠟蔗曰荻蔗曰赤崑崙蔗一時稱絶盛焉