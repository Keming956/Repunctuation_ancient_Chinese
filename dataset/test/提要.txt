國朝吳任臣撰任臣字志伊仁和人康熙己未召試博學鴻詞授翰林院檢討任臣以歐陽修作五代史於十國仿晉書例為載記每略而不詳乃采諸霸史雜史以及小說家言並證以正史匯成是書凡吳十四卷南唐二十卷前蜀十三卷後蜀十卷南漢九卷楚十卷吳越十三卷閩十卷荊南四卷北漢五卷十國紀元世系表合一卷地理志二卷藩鎮表一卷百官表一卷其諸傳本文之下自為之注載別史之可存者蓋用蕭大圜淮海亂離志楊衒之洛陽伽藍記宋孝王關東風俗傳王邵齊紀之例劉知幾史通補注篇所謂躬為史臣手自刊削除繁則意有所恡畢載則言有所妨遂乃定彼榛楛列為子注者也其間於舊說虛誣多所辨證如田頵擒孫儒年月則從吳錄而不從薛史呂師周奔湖南年月則從通鑒而不從九國志南唐烈祖世家則從劉恕十國紀年及歐史而不從江南野史吳越備史皆確有所見其他類是者甚多五表考訂尤精可稱淹貫惟無傳之人僅記名字列諸卷末雖用陳壽蜀志附載無傳諸人之例然壽因楊戲有季漢輔臣贊故系之戲傳之末非自列其名字於中虛存標目也是則貌同心異不免於自我作古矣