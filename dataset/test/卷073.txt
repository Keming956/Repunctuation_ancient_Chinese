彭玕江南野史作玗又作旴九國志亦作玗今從通鑑唐書世爲廬陵人通鑑雲赤石洞蠻今從江南野史當唐末時天下阻兵以門籍爲胥吏有大志常怏怏不樂於吏事同曹多心厭之一日同曹吏李氏者私集儕屬燕飲而玕不之召自往赴之見十數輩已畢會而李不具饌玕知其忌己也陽遺席帽去行數里復來取帽見同曹吏飲啗自如遂含笑走歎曰大丈夫當取富貴列鼎俎食何必狎此鼠輩而聚飲啜乎玕婦聞之曰請以箱奩資易酒饌以致報何如玕從之於是治供具盡召李氏坐中主客酒酣謂衆客曰玕不才不能從事諸君請自此決退耕壠畝矣既歸鄉里有山名王嶺益破家鬻産冶鐵爲兵宰牛練楮爲甲冑與兄弟倡率義師以自衞鄉黨爲名得勇力無賴者五百餘人玕乃立偏裨設號令雄於一鄉會羣盜數千掠撫州時鎮南節度使鍾傳統江西八郡不能制而南城人危全諷兄弟亦起義師連玕併力攻之斬其賊帥衆盜遂奔潰傳聞之表全諷撫州刺史玕吉州刺史玕歸本州益廣城池務農訓兵尤禁博錢玕常切齒李氏至是陰令人博於其家盡誅其妻子數十人有裨將袁大蟲等私語曰使君今位重皆吾輩力也而諸將竟無分祿之地奈何玕聞之因大雪伏甲幕下夜會諸將飲酒醉盡殺之其急眥睚類如此及傳死洪州已入於淮南玕獨強項不爲屈通好武穆王以乞援師復與全諷及信州危仔昌虔州盧光稠等深相結納圖進取江州未幾與淮南將周本逆戰象牙潭爲本所敗玕退走命兄弟輩立寨於新淦二十里風岡拒之時寨中得玉笥山道士劉守真能驅役鬼神每淮兵掠寨守真噀水調角風雨雷電忽然而起淮人頗畏之一夕守真死玕連戰不利棄寨而還已又舍州退保朱川盡徙百姓戶口千餘家奔郴衡武穆王表玕郴州刺史且爲文昭王娶其女一雲又改全州兄弟皆蒞縣邑迨十年而玕卒玕通左氏春秋嘗募求西京石經厚賜以金揚州人至相語曰十金易一筆百金易一篇況得士乎故士人多往往依之玕歿後蠻人龍寶光者裂裳爲旗呼內外曰有欲返江南者請從此行凡得數百戶執大斧長刀以走追者不敢逼初玕來湖南時吳人掘其先世之冢惟見大蛇長二丈許目未開遂殺之最後馬氏遷金陵江南餘民多隨之入唐惟玕子孫恥而不返人多稱其賢焉唐世旻字昌圖零陵人素驍勇狀貌英偉眼環齒露黃巢起世旻團結鄉兵自捍劉建鋒同武穆王入潭州時舉爲永州刺史已而據州不服王命李唐等攻永州殺其守將鄭封城陷世旻力戰死之民頗思世旻保障功摶像以祀劉昌魯鄴人也唐僖宗時黃巢寇嶺南昌魯爲高州刺史帥羣蠻據險拒之巢衆不敢入唐嘉其功擢本州防禦使及南平王劉隱奄有嶺南命弟陟攻高州且數召昌魯欲籍其家昌魯輙大破之然自度非隱敵乃刺血致書武穆王具述懸急請歸於王王大喜遣捉生指揮使張可求湖湘故事作可球部轄兵馬於界首應接三千餘口來歸時王命姚彥章迎龐巨昭於容州亦令彥章至高州趣可求早發昌魯至長沙王署爲永順軍節度副使無何卒於官廣東志云乾化三年劉巖擊取高州殺劉昌魯此志之誤也龐巨昭湖湘故事作巨曦本唐末邕容等州防禦使一雲容州刺史累遷寧遠節度使開平末南平王劉隱遣弟陟攻容州巨昭力拒之得解去因遣小吏間路納款於武穆王王命澧州刺史姚彥章領馬步軍八千人迎之時容南指揮使莫彥昭説巨昭曰湖南兵遠來罷乏宜棄城潛山谷待之彼入城而我以全軍掩其不備楚將可擒也巨昭曰吾中宵獨占氣象馬氏合五十餘年興霸湖外今雖勝後必成仇讎不若具牛酒逆之便彥昭不從是夜斬彥昭於私第以降彥章至高州遣兵護巨昭之族及士卒千人歸長沙巨昭善星緯之學或問湖南與淮南國祚長短巨昭曰自今以後馬氏當五主楊氏當三主蓋得之童謡雲後皆如其言論曰彭玕舍吳奔楚爲國姻戚夫固有天意存焉世旻狥城不屈與玕較殊保障之功似亦足多者昌魯巨昭去就斷然能擇其主倘所謂知廢知興者非歟拓跋恆本姓元避景莊王偏諱改今姓少以才學見稱武穆王時以學士兼僕射衡陽王罷建國之制降稱節度判官文昭王開天策府乃以廖匡圖李宏臯等十八人爲天策府學士而恆首與其選匡圖輩多佻薄飲酒歡呼語涉狎昵獨恆沈默長者切直強諫天福八年文昭王用孔目官周陟議令常稅外大縣貢米二千斛中千斛小七百斛恆上書曰殿下長深宮之中藉已成之業身不知稼穡之勞耳不聞鼓鼙之音馳騁遨遊雕牆玉食府庫盡矣而浮費益甚百姓困矣而厚歛不息今淮南爲仇讎之國番禺懷吞噬之志荊渚日圖窺伺溪洞待我姑息諺曰足寒傷心民怨傷國願罷輸米之令誅周陟以謝郡縣去不急之務減興作之役無令一旦禍敗爲四方所笑王大怒他日入謁王呼閽者止恆曰吾不欲見此人勿復內也恆對客將歐宏練惆悵者久之王益怒遂謝絶恆及臥病始思恆言以爲忠召之託以廢王希廣希廣文昭王同母弟也文昭王既薨衆莫知所立而是時恭孝王希蕚爲武平節度使於諸弟爲最長恆語都指揮使劉彥𤦆曰三十五郎雖判軍府之政然三十郎居長請遣使以讓之不然必起爭端彥𤦆等卒立廢王恆又數勸廢王以位奉其兄王復不從恆於是與張少敵皆稱疾杜門不出居數年恭孝王果爭國湖南大亂及邊鎬入醴陵恭孝王母弟希崇命恆奉牋詣軍門降恆歎曰吾久不死乃爲小兒送降狀後希崇入南唐恆不知所終徐仲雅字東野其先秦中人徙居長沙有雋才長於詩文起家昭順觀察判官文昭王開天策府以僚佐拓跋恆等十八人爲學士仲雅年十八與其列焉楚人以爲榮時湖南豪靡侈汰上下成風仲雅因語及公府制度奢僭太過引典故以規正之文昭王爲首肯而卒不能用及廢王希廣之變仲雅閉門不出唐邊鎬入潭州益屏跡荒遯不免凍餒周行逢爲武安節度使非能真知仲雅也而浮慕其名署爲節度判官仲雅曰行逢昔趨事我奈何以幕吏辱我辭以疾行逢固迫脅之面受文牒仍辭不往行逢怒放之邵州既而召還會行逢誕生日諸道各遣使致賀行逢有矜色謂仲雅曰吾奄有湖湘兵強俗阜四鄰其懼我乎仲雅曰公部內司空滿川太保徧地孰敢不懼蓋譏其署官冗濫也初王逵起兵能應募者置司空太保以誘自是武陵村落廛市豪橫之輩稱司空太保者無筭未幾行逢大宴僚吏席間呼音多誤仲雅性滑稽戲曰不於五月五日剪舌致使乖錯如此行逢大怒復放之邵州以仲雅故名望未敢加誅仲雅結廬山寺暇日覩羣僧剝㯶樹詠以見志曰葉似新蒲緑身如亂錦纏任君千度剝意氣自衝天其負氣不屈皆此類也劉勍者史失其何郡人累官靜江指揮使當文昭王時溪州刺史彭仕然引蠻兵寇辰澧州勍同廖匡齊帥兵搗溪州仕然走保山砦危巖斗絶不可猝登勍造作梯棧圍之三匝匡齊力戰死而勍度無可如何因風投火繼以火矢燔其營寨仕然窮迫竄入溪錦萬山中勍復𤑔火赭山仕然始遣子師暠送款勍班師長沙王乃徙溪州於便地官仕然刺史而立銅柱以表後世改勍錦州刺史是役也平蠻之功以勍爲第一張少敵永順節度使佶之子也文昭王時官都指揮使與袁友恭同爲王所親密安州李金全襄州安從進叛晉高祖詔王出兵王遣少敵以舟兵趨漢陽漕米五萬斛饋軍金全等敗少敵乃旋居無何文昭王卽世將吏議所立時恭孝王知永州事於諸弟齒爲差長少敵請迎之而劉彥𤦆李宏臯等固欲立天策府都尉希廣且言都尉爲嫡嗣當襲位少敵曰國家大事非一途可拘也變而能通斯能持久何嫡庶足云乎永州齒長而性剛必不爲都尉之下明矣且與武陵九溪蠻往來相得甚歡必引蠻軍爲亂若奉都尉當思長策以制永州使帖然不動不然社稷危矣彥𤦆等不能從少敵退曰禍其始此乎稱疾不出廖匡圖歐陽史避宋諱作光圖虔州虔化人父爽事鎮南軍留後廬延昌爲將延昌表於梁授爽韶州刺史武穆王時爲廣南所攻舉族來奔部曲隨至者數千人王以其豪而衆多將拒不內或諫曰廖者料也馬得料必肥是家國強霸之兆何拒爲王遂遇以恩禮表爽爲永州刺史匡圖故年少善文辭授江南觀察判官文昭王時選爲天策府學士與徐仲雅李宏臯等同在十八人之列居數年卒於官有集一卷匡圖弟匡齊以功署決勝指揮使會溪州蠻作亂匡齊戰死文昭王遣弔其母母不哭謂使者曰廖氏三百口受王溫飽之賜舉族效死未足以報況一子乎願王無以爲念文昭王以母爲賢厚恤其家論曰拓跋恆批鱗切諫不愧古之遺直仲雅秉志靡屈卒全始終勍溪州之役無讓伏波而勒銘銅柱侈矣少敵嗣位之議利害瞭然綽有厥父風若廖氏一家彬彬文武或殉其軀於文昭殆有榮施焉丁思覲者通鑑作思瑾五代史補作思僅今從歐陽史失其世系文昭王牙將也累官天策副都軍使是時中原大亂文昭王奢欲無厭縻費工作思覲上書切諫曰先王起卒伍以攻戰而得此州倚朝廷以制鄰敵傳國三世有地數千里養兵十萬今天子蒙塵朝廷無主真霸者立功之時誠能悉國之兵出荊襄以趣京師倡義於天下桓文之業也奈何耗國用而窮土木爲兒女子樂乎王怒削其官爵思覲瞋目直視王曰孺子終不可教乃扼喉而死五代史補云丁思僅素有才畧爲馬氏騎將以希範受契丹命因謂希範曰今朝廷失守正忠臣義士奮發之時時不可失願大王急圖之希範本無遠畧加以興作府署未畢不忍棄去思僅不勝其憤謂所親曰古人疾沒世而名不稱今遭逢擾攘不能立功於天下反顧戀數間屋子乎自是思僅常怏怏今從楚世家戴偃金陵人少工吟詠不求仕宦自稱玄黃子人多號曰處士唐末避亂湘陰會文昭王務窮侈靡國中不勝其苦偃作漁父詩百篇諷之有云總把咽喉吞世界盡因奢侈致危亡又曰若須拋卻便拋卻莫待風高更水深王得詩大怒一日顧賓佐曰戴偃何如人時賓佐未測王指遽曰偃故詩人深爲流輩推許今方貧悴大王置之參軍主簿間足矣王曰日來獻吾詩大類魚釣者流宜賜碧湘湖居之卽日令遷居湖上戒公私不得與通偃用是窮餓益甚謂妻曰予與若結髮舉一兒一女今勢不能兩全宜分兒遁去遂舉骰子與妻約曰采多得兒采少得女既而偃采少乃擕女慟哭而別偃將奔嶺南至永州聞文昭王已薨乃止一雲偃坐譏刺繫獄竟餓死楚人與思覲並稱論曰思覲絶喉偃亦窮餒言之其臧則具是違豈文昭王謂邪其不及身亡也幸矣何仲舉營道人也美姿容俊邁絶倫少時母常夢挾仲舉入月年十三家貧輸稅不及限李宏臯爲營道令怒之命荷校頌繫獄中或言仲舉雅能文且工敏宏臯遽召問曰若能詩吾當貸汝仲舉援筆立就有似玉來投獄拋家去就枷之句宏臯大驚異延之聽事與講鈞禮仲舉由是鋭意力學天成中入洛會秦王從榮爲河南尹傾身下士仲舉與張抗江文蔚同遊其門逾年遂登進士第時公舉數百人獨以仲舉爲擅場仲舉因獻秦王詩曰碧雲章句裁離手紫府神僊盡點頭秦王大悅稱賞不已故一舉上第賜所居鄉曰進賢里曰化龍未幾歸事文昭王爲桂管觀察推官會王承制建天策府置十八學士而宏臯方柄用仲舉感私恩雖策名中朝事宏臯益恭宏臯遂加引薦同與十八人之數久之出爲全州刺史已又改衡州以壽終先是楚地多詩人最著者有沈彬廖凝劉昭禹尚顔齊己虛中之徒而仲舉實伯仲諸子間獨宏臯推轂仲舉爲甚往往對衆吟秋日晚望詩有云樹迎高鳥歸深野雲傍斜陽過遠山以足頓地歎曰何仲舉故詩家之高逸者也其見重如此劉昭禹字休明桂陽人一雲婺州人起家湖南縣令事武穆王父子歷官容管節度推官天策府學士終嚴州刺史有詩三百篇爲集一卷行世昭禹少師林寬爲詩刻苦不憚風雨平居論詩曰五言如四十賢人不亂著一字屠沽輩也又云索句如獲玉匣精求必得其寶嘗有詩云句向夜深得心從天外歸又有送休上人之衡岳經費冠卿舊居二章甚稱於時昭禹善詩而好折節下賢一日見石文德詩於坐中駭服曰君文苑之雄也力薦於文昭王同隸天策府其虛懷多此類石文德連州人形質寢陋短小酷好學博覽墳史經目不忘常讀范曄後漢書摘其瑕璺數百條辨駁之識者謂史通不能過也素不善草隸詩律一日得晉帖數紙及閲殷璠詩選極力摹倣久之逈出儔輩遂工於詩遨遊湘漢間無所知名文昭王時僦屋長沙累獻詩丐用王以貌寢故不加禮文德用是頗窮悴會有南宅王子者素重士延致門下王怒甚欲庭辱文德而逐之未幾值端午宴集文德賦艾虎長篇學士劉昭禹見之大爲稱許力言於王王亦未之奇也秦國夫人薨天策學士輩各撰輓詞以進文德亦獻十餘章其一云月沈湘浦冷花謝漢宮秋王得詩大驚曰文德負此才吾但以貌而忽之乃不如南宮小兒卻能知人邪遂品爲輓歌第一承制授水部員外郎甚親重之名其鄉曰儒林他日會燕長春堂王出玉杯賞賦詩者李宏臯詩先成得之文德繼進加美焉王復賚以玉蟾滴由是諸學士多疾其能尋中讒出爲融州刺史一作副使時文昭王營建征討無虛日徵諸州楩柟皮鎧動至千萬計文德上書切諫幾觸王怒賴劉昭禹力救獲免無何卒文德性剛介不苟合晚年尤喜著述撰大唐新纂十三卷事頗可采世以多聞許之林崇禧博雅善文章流輩推服官至武安節度掌書記所撰武威王廟碑楚人多相傳誦碑有曰我王臨位五歲而桂林歸款云云見通鑑註路洵美祁陽人唐相巖三世孫也巖貶死嶺外其子琛避地湘潭間遂家焉洵美雅善文章王子希杲鎮靜江時薦授連州從事居久之謝病終於家子振性穎異十歲聽講陰符經裁百言而止洵美俾卒其業振曰百言演道足矣洵美大奇之後入宋舉進士第