武穆王德妃袁氏衡陽王其所生也有殊色見寵於武穆王累封德妃文昭王心怨衡陽王先立襲位日頗督責於衡陽王母弟希旺且不爲德妃禮德妃憂憤無所出久之先希旺薨夫人陳氏文昭王母也偕袁德妃華夫人事武穆王被寵用事文昭王誕蓐時正與衡陽王同日及衡陽王先立無遜辭夫人內懷角央望由是與德妃有隙夫人華氏希杲母也希杲鎮桂州有善政文昭王疑忌之夫人內懼願削封邑贖子罪王謬爲慰藉而心實不善也未幾夫人卒希杲竟不良死衡陽王夫人楊氏長沙人武穆王時父諡爲節度行軍司馬夫人蓋其中女也按薛氏舊五代史楊諡仲女爲衡陽王夫人衡陽王嗣位諡子昭惲因夫人故擢衡州刺史自以地連戚里積財貨建大第二子俱爲牙內都將少長豪富任氣凌下士大夫多惡之及長沙兵亂指揮使陸孟俊怒曰楊氏怙寵滅義爲國患久矣於是族滅其家夫人竟不知所終孟俊滅昭惲之族而取其財時楊氏有女美獻於王弟希崇及周將韓令坤入揚州希崇以楊氏女遺令坤令坤嬖之後孟俊仕於唐爲令坤所擒將械送於周主楊氏女在簾下忽捶膺慟哭曰孟俊在潭州殺妾家二百口今日請復其冤令坤乃殺之文昭王順賢夫人彭氏父玕官唐吉州刺史梁開平末爲吳所敗帥衆奔武穆王武穆王憐其忠表領郴州且爲文昭王娶其女文昭王繼立彭氏累封秦國順賢夫人天福二年薨夫人貌寢陋而治家有法文昭王頗嚴憚之及歿後王始縱情聲色爲長夜之飲國事遂至中衰先是夫人常上香報恩禪院報恩僧問曰夫人何家婦女夫人以其辭之忽也遽索檐子疾歸且以其言告文昭王王笑曰此釋氏禪機耳何不答以彭家女馬家婦則禪機立解矣夫人慚服曰是妾無見性之過也其通達多此類廢王夫人某氏恭孝王陷長沙廢王率夫人與王子匿於慈堂已而廢王遇害夫人亦被杖死市中國人傷之恭孝王夫人苑氏桃源人相傳齊大夫苑何忌之後夫人素有賢行廢王時恭孝王調朗州丁壯爲鄉兵且造戰艦將攻潭州夫人諫曰兄弟相攻勝負皆爲人所笑恭孝王不聽已而王贇等大破朗兵於僕射河恭孝王輕舟遁歸夫人泣曰禍將至矣余不忍見也赴井而死賨武穆王弟也性沉勇知書史初從秦宗權於淮西爲盜已又事孫儒爲百勝指揮使儒敗賨爲吳兵所執吳武忠王收儒餘兵號黑雲都署賨指揮使賨從吳武忠王數有功未常自矜新唐書云與錢鏐戰數有功夜臥常有光怪武忠王心愛之從容問賨誰家子賨曰馬殷弟也武忠王大驚曰汝兄貴矣吾今歸汝可乎賨不對他日又問之賨泣謝曰臣孫儒敗卒幸公待以不死非殺身不足報湖南鄰境朝夕聞殷動靜足矣不願去也武忠王歎曰昔吾愛子之貌今吾得子之心矣然勉爲吾合二國歡通商賈易有無以相資亦所以報我也厚禮遣賨歸武穆王殊出望外大喜表賨武安節度副使居久之武穆王議入貢天子賨曰楊王地廣兵強與吾郡接不若與之結好大則緩急可援小亦通利商旅武穆王作色曰楊王不事天子一旦朝廷致討罪且及吾汝休矣當置此論勿道開平末武穆王開天策府以賨爲左相俄爲朗州留後尋拜永順軍節度使同平章事天成初武穆王建楚國改賨靜江軍節度觀察使唐明宗制曰爾賨名尊四輔位冠三師既非品秩升遷難以井田增益時人以爲多溢語雲北夢瑣言以賨爲爾未詳是非存亦武穆王弟從武穆王征討積功至永州刺史開平中會靜江節度使李瓊卒武穆王以存知桂州事已而王開天策府命存爲右相未幾領永順軍節度使送王女於廣南後數年攻吳上高俘獲有功無何卒希振武穆王嫡長子也歷官至武順節度使加侍中工詩句躭吟詠常延詩僧虛中於齋閣酬答不厭頗築別墅憩息以爲樂虛中常題其池亭云嘉魚在深處幽鳥立多時蓋紀其實也衡陽王故希振庶弟用母寵得立希振遂棄官爲道士清泰中卒葬長沙之陶浦掘得石碣其文曰亂石之壤絶世之岡谷變庚戌馬氏無王蓋馬氏諸子於辛亥歲遷江南而其國之變實在庚戌也希振子光惠光惠廣順初爲王逵等所推權武平節度使而逵與何敬真及諸軍指揮使張倣參決軍府事恭孝王具以狀言於唐唐中主遣使以厚賞招諭逵等納其賞縱其使不答其詔唐亦未敢詰也然光惠性愚懦嗜酒廢事不能服衆心未幾仍爲所廢送金陵希旺衡陽王同母弟也官至親從都指揮使文昭王怨衡陽王先立及嗣位頗督責希旺不爲禮希旺母袁德妃請納希旺官爲道士文昭王不許罷其軍職令居竹屋草門不得預兄弟燕集會德妃薨希旺亦憂憤而卒希杲武穆王第󲳴子也文昭王時累官靜江節度使同平章事希杲有善政監軍裴仁煦數讒其短於王且言希杲收衆心不圖將有尾大之患王心動會南漢侵蒙桂二州文昭王自將兵指桂州希杲不自安屬母華夫人逆王於全義嶺謝曰希杲爲治無狀致寇戎入境辱殿下親涉險阻皆妾罪也願削封邑灑掃掖庭以贖希杲罪王曰吾久不見希杲聞其治行尤異故來省之無他也頃之漢兵引去徙希杲知朗州仍領靜江節鎮如故久之加侍中後十年希杲復得朗人心文昭王數數令人伺動靜希杲愈益懼稱疾求歸不許俄遣醫視疾因酖殺焉朗人莫不悲之希瞻武穆王庶子也天成三年監袁詮軍敗荊南兵於劉郎洑有功未幾授靜江軍節度使會恭孝王與嗣王希廣爭國二王皆希瞻兄也遣使切諫繼以痛哭二王不從希瞻知馬族必覆不勝其憂疽發於背卒希能武穆王子也國亡歸唐居揚州及周陷揚州下詔安撫已而揚州復入於唐希能等遂歸周授左屯衞大將軍希貫武穆王第□子國亡入唐同希能等居揚州後歸周授千牛衞大將軍希隱武穆王第□子也通鑑雲少子今從五代史之序文昭王立署希隱靜江軍節度副使是時恭孝王與嗣王希廣交兵南漢中宗乘其衰也密遣內侍使吳懷恩爲西北招討使屯南境以伺進取嗣王亦命指揮使彭彥暉屯龍峒備之會恭孝王自衡山遣使擢彥暉爲桂州都監在城外內巡檢使判軍府事希隱心惡之潛遣使檄蒙州刺史許可瓊來桂州懷恩遂進據蒙州侵桂管西南大擾希隱可瓊不知所爲但相與飲酒對泣南漢中宗乃遺希隱書曰武穆王奄有全楚富強安靖五十餘年正由三十五舅三十舅兄弟尋戈自相魚肉舉先人基業北面仇讎今聞唐兵已據長沙竊計桂林繼爲所取當朝世爲與國重以昏姻覩茲傾危忍不赴救已發大軍水陸俱進但令相公舅永擁節旄常居方面希隱得書與僚佐議降支使潘元珪以爲不可未幾懷恩奄至城下希隱率將士斬關奔全州嶺北之地遂盡爲南漢所有希隱後入唐已又歸周授節度行軍司馬希濬武穆王第□□子也國亡入唐隨兄希崇居揚州顯德三年周世宗下揚州優詔安撫未幾揚州復爲唐地希崇率兄弟等歸周周授希濬節度行軍司馬終於其職希知武穆王第□□子同兄弟十七人歸周官節度行軍司馬久之卒希朗武穆王少子也國亡降唐已而又入於周周世宗授希朗行軍司馬武穆王子凡三十餘人今見史籍者衡陽四王而外希振希旺希杲希瞻希崇希能希貫希隱希濬希知希朗不過十餘人而已文昭王子失其名數恭孝王陷長沙時馬軍指揮使李彥溫與戰棹都指揮使劉彥𤦆同奉王子趣袁州奔唐終於金陵廢王子亦失其名數朗兵陷長沙時王子匿於慈堂不得出後不知其所在李彥溫劉彥𤦆又別奉王衆子奔唐終於金陵光贊恭孝王子也恭孝王趣長沙留光贊守朗州已而長沙既陷署光贊武平軍留後命何敬真爲朗州牙內都指揮使帥兵戍焉及王逵之亂推光贊從兄光惠知州事光贊遂被黜