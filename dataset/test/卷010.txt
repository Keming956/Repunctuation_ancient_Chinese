尚公迺丹徒人初爲昇州馮宏鐸牙將宏鐸遣詣太祖求潤州太祖未之許公迺大言曰公不見聽恐終不敵樓船也及宏鐸敗歸太祖太祖戲公迺曰頗憶求潤州時否公迺下席謝曰將吏各爲其主但恨無成耳太祖笑曰爾能事楊叟如馮公吾無憂矣後公迺發田頵反書以告卒不負太祖雲黃訥蘇州人也天祐時爲鎮南節度使劉威幕客太祖既薨威爲帥府所忌或譖之於徐溫溫將圖之訥說威曰公受謗雖深反本無狀若輕舟入覲則嫌疑頓亡矣威從其言溫果待威甚恭威得還鎮訥與有功焉嚴可求同州人也九國志云可求本馮翊人父實仕唐爲江淮水陸轉運判官因家於江都可求少通敏有心計以徐溫客爲太祖幕僚遇事多所籌畫太祖疑朱延壽欲殺之溫用可求謀教太祖陽爲目疾以給延壽事成溫遷右牙指揮使而可求亦以獻策得與謀議太祖彌留之際溫與可求入問疾獨目送可求凝注者久之衆出可求曰王若不諱如軍府何太祖曰吾命周隱召長子渥今忍死待之可求同溫遽詣隱隱未出而見隱作召符猶在案上急取遣之烈祖乃得嗣立及張顥共溫弒烈祖約中分其地以臣隱烈祖歿而顥欲背約自立厲聲問諸將曰嗣王已薨軍府誰當主者三問莫應可求陰爲溫地前密啓曰方今四境多虞非公主之不可然今日則恐太速顥變色曰何謂速也可求曰廬州劉威歙州陶雅宣州李簡常州李遇皆先王故等行也公雖自立此曹肯爲公下乎不若立幼主漸以歲時諸將孰敢不從顥默然可求急趣出書一教內袖中麾同列往使宅賀衆莫測其所爲既出教宣之乃烈祖母史太夫人教也大畧言先王創業艱難嗣王不幸早世隆演次當立諸將宜無負楊氏辭旨激切顥氣色皆沮以其義正不敢奪高祖乃得立顥由此與溫有隙諷高祖出溫潤州可求見溫曰公舍牙兵而就藩郡禍行至矣溫患之可求因說顥曰公遷除公潤州人皆言欲奪其兵權而殺之信乎顥曰右牙欲之非吾意也業行矣奈何可求曰易耳是時行軍副使李承嗣預軍府之政可求詣承嗣曰顥凶惡如此今出右牙於外意不徒然恐亦非公之利明日邀顥與承嗣過溫陽瞋目責之曰古人不忘一飯恩況公楊氏宿將今幼嗣新立多事時乃欲求自安於外邪溫亦陽謝曰公等見留不願去也由是不行顥知爲可求所賣夜遣盜刺之可求度不免請爲書辭府主盜執刀臨之可求操筆無懼色盜粗能辨字見其辭氣忠壯曰公長者吾不忍殺遂掠其財以去頃之溫令鍾泰章斬顥於牙堂溫得除顥而獨存國政可求力也事平授揚州司馬已而溫鎮潤州留子知訓與可求居廣陵秉政宿衛將馮謙李球作亂知訓將出走可求曰公棄衆自去衆將何依乃闔戶而寢鼾息聞於外府中以安及朱瑾之變溫遣使殺米志誠可求恐其拒命也以計禽斬之而溫以瑾故欲大行殺戮可求則與徐知誥具陳知訓致禍之由溫怒得稍解未幾改營田副使武義元年高祖卽吳國王位遷門下侍郎順義中拜尚書右僕射已而兼同平章事先是唐與梁戰來徵兵溫欲持兩端發兵循海助其勝者可求固爭不可至是唐以滅梁來告溫尤之曰．公前沮吾計今將若何可求笑曰聞唐臣始得中原志氣驕滿不出數年必內變吾但卑辭厚禮保境以待足矣於是遣司農卿盧蘋報使可求密條數事授之蘋如洛陽凡所問者悉依所授以對大厭莊宗心而歸無何莊宗遇害可求之言遂驗溫益重焉時知誥秉鈞以四郊多壘待將校頗事姑息而將校從禽聚飲搔擾民庶知誥欲糾以法復惜其才力患之問於可求可求曰無煩繩之易絕耳請檄險虞泰興諸縣罷採鷹鸇可不令而止知誥從其計匝月問羣校無有游墟落者俄進左僕射太和二年卒可求之死也後溫三年可求素忠於溫居恆以知誥非徐氏子數勸溫以次子知詢代知誥輔政知誥內切忌之天祐末謀出可求爲楚州刺史是時高祖尚守藩鎮可求知溫意殊未慊既受命卽趣金陵說溫曰唐亡於今十二年而吳猶不改天祐可謂不負唐矣然吳所以征伐四方而建基業者常以興復爲辭今聞阿上之戰梁兵屢絀朱氏日衰李氏日熾一旦李氏有天下吾能北面爲臣乎不若於此時先建吳國以繫民望溫果大悅復留可求不遣使草具禮儀知誥知可求不可去乃以女妻其子續可求微時爲陽邑吏陽邑令器之待以賓禮每曰卿當自愛他日極人臣之位幸以遺孤留意後可求登公輔令子理遺命走謁可求可求贈以擔石東帛若不爲意者俄密遺人賫黃金數十斤伺於逆旅門謝之曰非楊宰之子乎相君使奉金以備行李又僦一第宅僕馬畢爲之置令子他日詣門謝可求曰聊報尊府君夙昔之遇耳一見後終身謝絕其權畧有如此駱知祥合肥人也雅能治金穀過事橄辦初事田頵爲宣州長史太祖既殺頵以知祥爲淮南支計官勵精爲理事無留滯天祐中徐溫秉國知祥與嚴可求左右協力可求任軍旅知祥司財賦一時稱之日嚴駱已而初置選舉命知祥董其事任用得人世多服其精竅久之授鹽鐵判官武廉元年高祖卽吳國王位遷中書侍郎知祥與除知誥甚密知誥常欲出可求於楚州知祥實與其謀後數年以病卒陳彥謙常州人爲人多智畧善理煩劇直組時官潤州司馬酷爲徐溫所親信溫行部昇州常喜其繁盛彥謙勸溫徙鎮海軍治焉溫從其說卽以彥謙爲鎮海節度判官溫于軍國事但舉其大綱細務悉委彥謙主之江淮稱治武義元年溫與吳越兵戰於無鍚溫病熱不能治軍彥謙遷中軍旗鼓於左取貌類溫者𢸃甲冑號令軍事溫得少息其臨機御變皆此類也未幾兼楚州團練使疾革時徐知誥恐其遺言及繼嗣事醫藥金帛相屬於道以結其心彥謙密留書於溫卒勸以所生子爲嗣時皆多其有義先是金陵工成彥謙上費用之籍於溫溫曰吾既任公何以此相溷也竟不復會計溫始終推心腹用之故彥謙亦以此報溫論曰可求善謀而多中運機莫測握算若神豈非其智有過人者邪知祥精心錢穀一心佐理得與可求齊稱宜矣彥謙劻勷庶務終始不渝其志亦可雲東海之功臣也盧樞□□人高祖時官御史臺主簿武義元年高祖禁民問私畜兵器盜賊益繁樞上言．今四方分爭宜教民戰且善人畏扶禁而奸民弄乾戈是欲偃武而反招盜也宜州結民兵使之習戰自衛鄉里從之王潛廬州人初居太祖幕府及事高祖歷官左司郎中典選事時喪亂之後官失其守甲簿湮落潛雍容款接坐客常滿隨才而使人人自以爲得徐知誥爲相掄選有序潛之力也楊廷式字憲臣泉州人正直不畏強禦武義初官至侍御史知雜事時張崇爲德勝節度使貪暴不怯會廬江民訟縣令受賕徐知誥遣廷式往訊廷式曰雜端推事其體至重職業不可不行知誥曰何如廷式曰械繫張崇使吏如昇州簿責都統知誥曰所按者縣令何至於是廷式曰縣令微官張崇使之取民財轉獻都統耳豈可舍大而詰小乎都統者謂徐溫也知誥謝曰固知小事不足相煩以是益重之廷式雅善占夢縣令毛貞輔者謁選廣陵一夕夢口中吞日既寤腹猶熱問於廷式廷式曰此夢甚大非君所能當若以君而言宜得赤烏場官也已而果然徐融不知何地人齊王徐知誥秉國政融與宋齊丘曾禹張洽孫飭輩同爲知誥賓客剛方率直少所曲狗身處齊幕而實乃心楊氏知誥既畜異志且欲諷動僚屬一日大雪酒酣知誥言行酒無以爲樂義取雪與古人名巧合者爲口令因舉巵曰雪下紛紛便是白起宋齊丘繼曰著屐登階必須雍齒融意欲折知誥遽曰詰朝日出爭奈蕭何知誥大怒是夜收融投之江自是與謀者惟齊丘而已汪台符歙州人少好學博貫經籍善爲文章不逐浮末有匡王定霸之才天復初爲陶雅幕客已而見天下苦兵戰遂居鄉里執耒力田睿帝時徐知誥鎮金陵台符自草間上書陳民間九患及利害十餘條書上爲宋齊丘所沮謂雖有其言必無其行知誥猶豫未之信齊丘始字超回台符乃貽書誚之曰聞足下齊先聖以立名超亞聖而稱字齊丘慚而更其字日子嵩由是大怒台符密使人誘其乘舟痛飲至陌顧阿皺磯下沉殺之知誥聞而嗟歎久之頗憾焉台符常請括定田賦每正苗一斛別輸三斗官授靈一斤謂之鹽米人倉則有廢米太和末知誥使民入米請鹽卽其法也南唐昇元中限民田物畜高下爲三等科其均輸以爲定製又貨鬻有徵稅舟行有力勝皆用台符之言云台符有歙州壯王廟記文辭奇奧甚見稱於時記曰天不欲蓋地不欲載兩曜不欲凝萬根不欲生玉石一塵賢愚一血則神人不得不降聖人不得不作我信不得不興越公不得不起起而不生進退存亡者越公得之矣隋鹿無主羣雄率舞公矯翅一嗚聲著千古提山掬海沃彿填危掃平反側之源歸我唐虞之際武德四年高祖下制曰汪華往因離亂保據州郡靜鎮一隅以待寧晏識機慕義遠送款誠宜從褒寵授以方牧可使持節歙宜杭睦婺饒等六州諸軍事感天人知己瞻玉闕言懷龍劍一沉死而不朽貞觀二十三年也有棠樹之詩無良人之嘆固得父老請建祠堂在廳之西大曆十年刺史薜邕遷於烏聊東峯元和三年刺史笵德正又遷於南阜卽今廟是也中和四年刺史吳公圓克荷冥應復修棟宇迄今司空潯陽醫景慕英塵經始靈宮凡三遷飾物不告勞民惟求舊濟於時死於國功宜教化則祭之其餘不在祀典狄梁公按察江淮焚淫祠七百所朝野連之所謂能執干戈以衛社稷越公欲蓋而彰雖焚不可得矣且湯不乾堯不濕曷顯聖人之政唐歷十有九帝二百八十年其時問有□□僕醉觸破王化洎僖湟歲庚子盜起曹南逆塵犯蹕我惟王大叫義聲千里奔命宣池濂壽滁和九郡統我馬箠分我君憂苟無將將之雄莫破錚鋒之膽我司空潯陽公獨危仁義禮樂餌舒池常潤於歙最爲政第一慰本城之人築久常大本豈矜莊嚴一祠企望六郡直在乎開物成務遺民金石者也台符越公之裔潯陽之吏祖能神主能賢辭或不直作神之羞辱主之命召我邦人同歸典實庶可與言文論政矣龍集壬戌十二月十有一日謹記獨危一作陶雅江夢孫字聿修潯陽人也博綜經史立行高潔太和中中書令徐知誥表爲秘書郎夢孫數自言迂儒無裨益平生讀書欲小試於治民求爲縣令方是時士客於知誥者率以功名富貴自許而夢孫獨無奢望知誥以爲不情未之許也久之累求不已遂補天長令知誥先持告身示之曰今日受此明日趣走庭下矣曰此素志也庸何傷及至天長吏白縣署聽事有淫厲不可居廖廳曰長吏不坐堂皇非禮也是夕果有怪並出夢孫起焚香曰夢孫受命爲令當治事於此鬼神有祠廟丘壟何不各歸其所吾行不欺暗室奚畏君等語訖皆斂跡夢孫治縣寬簡吏民安之逾年棄官去縣人號泣送之數十里還家事繼母盡孝早暮潔衣冠視鱔羞母食既徹爲諸生講禮釋經義凡至疑處輒斂衽曰此科先儒猶多異同夢孫安敢輕言諸君自擇所長可也南唐保天中卒年八十五贈國子司業葬之日自遠方至者千人而服衰者百許論曰盧樞一言而州結民兵可謂慮深遠矣王潛之司銓衡楊廷式之居臺職皆能不媿其官者也融以諷言賈禍台符以獻策喪軀其人足嘉而周身之智少昧焉若夢孫者進退不失卑以自牧殆所云盛德之士乎鐘泰章吳録作鐘章合肥人爲人勇敢有膽畧烈祖時官左監門衛將軍高祖初襲位徐溫與張顥爭權欲刺顥而難於其人嚴可求語溫曰非鍾左衛不可溫乃使親將密諭泰章楚章私心喜選壯士三十輩椎牛享之夜刺血相飲爲誓溫猶疑其怯夜半止之曰僕母老懼事不成徐圖之如何泰章勃然曰言已出口豈可已之明日遂誅顥溫由是暴顥弒君之罪未幾論誅叛功泰章賞獨薄每酒酣恃功頡頏與諸將爭或言泰章觖望徐知誥疑其難制溫曰是吾過也昔者吾赤族之禍問不容髮使無泰章豈有今日富貴邪奈何以薄物細故疑之稍擢爲滁州刺史已而隨周本圍蘇州本敗於黃天蕩泰章將精兵三百爲殿多樹旗幟菰蔣中追兵不敢逼而還久之遷壽州團練使順義中人有告其侵市官馬者知誥以王命遣王稔代之改泰章饒州刺史溫召至金陵使陳彥謙三詰之皆不對或謂泰章何不自辨泰章曰吾在揚州十萬軍中號稱壯士壽州去淮數里步騎不下五千苟有它志豈王稔單騎所能代乎我義不負國雖黜爲縣令亦行況刺史乎何爲自辨以彰朝廷之失時知誥欲以法繩諸將請收泰章治罪溫不可乃命以泰章次女配知誥長子是爲南唐光穆數後翟虔彭城人起家閤門使素爲徐溫所親任鍾泰章之刺張顥也溫實使虔通密謀已而閉牙城門遂克成功稍遷王府子城使一雲官城使朱瑾殺徐知訓虔閤府門勒府兵討之瑾死未幾改武備使使察睿帝起居虔防制甚急殊不堪順義四年睿帝巡迎鑾鎮溫自金陵來朝睿帝對溫輒名雨爲水溫請其故曰翟虔父名吾諱之熟矣因謂溫曰公忠誠我所知也然虔無禮官中及宗室所須多不獲溫頓首謝罪請斬之睿帝曰斬則太過遠徙可也乃徙撫州卒韋建少居太祖軍中常從征討以膂力聞後隸虔州王綰爲裨將郡境曠遠旁接谿洞羣盜充斥建率勵勇士所至捕獲百姓賴之累遷諸軍都虞候左街使出爲康州刺史建不知書而性渾厚清靜自處無所侵撓郡中大治居數年入爲統軍事睿帝甚謹南唐禪代出爲武昌軍節度使卒年八十高審思少事太祖以驍勇名于軍中劉信平虔州審思爲裨將屢立戰功審思爲人厚重寡言齊王徐知誥奇之常使綜領親兵及禪代拜壽州節度使加中書令增修城隍守備甚嚴或謂曰以公威畧守此堅城何懼而過爲畏儒也審思曰兵機多變不可不懼有備無患策之上也後周師南侵壽州未能卒破人咸思審思遺績雲年七十八卒於鎮諡曰忠初術者言審思位不至刺史常受命刺史常州固辭不行而其後位兼將相終始富貴術之不足信如此李章廬州廬江人也一作季章定遠人中和三年與王稔同爲太祖騎將已而與朱瑾相悅高祖時瑾殺徐知訓自剄徐溫入誅瑾黨章與同事六人當斬五人已斬次至章厲聲曰四郊多壘而斬壯士耶時馬仁裕監斬壯其言聞於徐知誥釋之已隸洪州爲軍校累遷雄武軍都虞候左街使章雖老而心尚壯善撫士卒勤於職務睿帝時出爲百勝軍節度使爲理嚴重禁戢左右賓禮僚屬南唐受禪會周本死移章鎮廬州加中書令昇元四年秋八月卒年九十王令謀故徐知誥叩客也初爲昇州判官已而改楊府左司馬轉內樞使乾貞中徐知詢握兵金陵與知誥相猜忌知誥頗患之令謀說知誥曰公輔政日久挾天子以令境內誰敢不從知詢年少恩信未洽於人無能爲也未幾遷同平章事太同三年進左僕射兼門下侍郎與宋齊丘同平章事六年拜司徒已又領忠武軍節度使天祚三年令謀如金陵勸知誥受禪辭不受九月癸丑卒令謀素柔猾鮮志操老病無齒或勸其致仕令謀曰齊王大事未畢吾何敢自安疾亟屢上書勸進是歲十月禪代令謀竟先死不能償其志