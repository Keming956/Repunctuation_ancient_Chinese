杜荀鶴素有詩名自號九華山人登唐大順中進士第一云荀鶴牡之微子也牡於會昌末自齊安移守秋浦時年四十四有妾懷妊出嫁長林鄉正杜筠而生荀鶴擢第時年四十六矣以世亂還歸九華山田頵在宣州甚重之遂處頵幕府爲賓客頵起兵陰令以牋問至壽州結納朱延壽復至汴通梁王朱全忠令忠頗厚遇之頵敗全忠表授荀鶴翰林學士主客員外郎知制誥恃勢侮易縉紳衆怒欲殺之而未及天祐時卒荀鶴初謁令忠會雨作而天無行雲全忠曰此謂天泣是何祥也荀鶴賦無雲詩獻上全忠大悅詩曰同是乾坤事不同雨絲飛灑日輪中若教陰翳都相似爭表梁王造化功殷文圭池州人一雲陳州西華人小字准郎居九華山苦學所用墨池底爲之穴唐末詞場請託公行文圭與游恭獨步場屋乾寧中紹宗幸三峯文圭攜東平王全忠表薦及第尋爲裴樞宣諭判官至汴州全忠復表薦之既而文圭投啟於公卿曰於菟獵食非求尺璧之珍鷂鵬避風不望洪鐘之樂及南歸爲多言者所發全忠大怒遣吏捕之不及由是屢言措大率負心每援文圭以爲證時寧國節度使田頵雅重儒士置田宅迎文圭母以甥事文圭文圭感頵意爲之盡力頵死事太祖父子掌書記以文章著名太祖墓誌銘蓋其手出也武義元年拜翰林學士一雲左千牛衛將軍有登龍集十卷從軍藳二十卷筆耕二十卷冥搜集二十卷子崇義仕南唐爲宰相先是文圭舉進士道遇老叟目文圭久之謂人曰向者若人眉緑拳必入口神仙狀也如學道當沖虛不爾有大名於天下而文圭拳實入口後顯名當時果符其言唐詩紀事又云文圭中途遇一叟鬚白眉綠拳文入口神仙狀也曰如學道當神虛爲儒當大有名於天下云云又常經大澤中驟雨震雹衆駭躓文圭獨安詳如不聞雨定傍人見其兩耳中鬼神以泥封之其異徵有如此文圭晚年頗急於貲財一日草司空李德誠麻潤毫久不至作詩督之因爲時論所少詩曰紫殿西頭月欲斜曾草臨淮上將麻潤筆已曾經奏謝更將章句問張華楊夔有雋才與殷文圭杜荀鶴康輧一作駢夏侯淑王希羽等同爲宣州田頵上客夔知頵不足抗太祖著溺賦數百言以戒之頵不用竟至於敗夔有紀梁公對原晉亂說當世爭傳其文沈文昌湖州人也爲文精工有如宿搆常居田頵幕中代頵草檄譽太祖極加醜詆及頵敗太祖赦其罪用爲節度牙推頗以通敏見於時沈顏字可鑄湖州德情人唐翰林學士傅師之孫也天復初舉進士第授校書郎屬亂離奔湖南馬氏未幾來歸爲淮南巡官累遷禮儀使兵部郎中知制誥翰林學士常撰太祖神道碑時人推爲鉅手順義中卒顏少有詞藻琴弈皆臻神境時入爲之語日下水船言爲文精速無不載也性閒澹不樂世利常疾當世文章浮靡倣古著書百篇曰聱書凡十卷自序云孟軻以後千餘年儒者咸未有聞焉天厭其極付在鄙子其誇誕如此又有解聱書十五卷大紀賦一卷登華旨像刑解時辨讒國諸文及宣州重建小廳記行世記曰界江南宣州實爲奧區凡厥貢之盛厥上之饒則古所良也暨鉅盜起芒碭環弊於四方是邦載羅窘呃雖城隍僅免而外無孑遺矣兵部裴公餘慶去任竇常侍聿自池牧來臨蒞事未幾遽爲秦彥所據姦速鄰惑一旦擁兵渡江引黨趙鍠以代己任是歲南滁劉顥作亂揚州繼喪師律二境流離人不堪命弘農王方作自淝水爰奮義旗詢於同盟則田公司空首決弘謀及維楊克定康彥就誅度人有言曰何獨後予徯其來蘇弘農王允潤是誠我公復勵兵進討鍠悉銳逆戰亟爲崩之及追蹙保壘兵食內空而外不絕商市無改肆鍠知人和在彼乃冒圍宵奔我公追擒之自此江表畧定大順元年建子月孫儒大據維揚又來寇我舉不以義自老厥師復爲我公擒之共衆盡潰弘農王去寧揚土我公嗣總藩條天子嘉公之勳就轉左僕射命觀察於是明年建寧國節度又明年加司空宣城薦屬戎事便廳久缺司署者進言曰盍葺諸公曰民室未完民逃未復於是用文德以來之既而來安之不期歲車者闐闐舟者聯聯比屋滯貨盈市溢鄽司署者復進言曰民室完矣民逃復矣公曰倉廩未實田野未闢於是薄其賦而省其搖給其乏而賑其飢不期歲荷經秉犁撬蟠於泥如雲之稼穠穠在畦司署者復進言曰倉凜實矣田野闢矣公乃許然後度林相址不僽匠事橫樑虹亙山節舉峙嶫嶫崇崇觀者改視公喜退顧人曰凡事之治不治無賢愚貴賤顯然知異觀此當其未治人咸嫌之及其治也人咸榮之則吾於爲政也豈不榮乎治哉我今欲刊成績宜付所能則沈氏子以文售子其何可辭焉乾寧二年乙卯秋八月八日記徐延休字德友會稽人博物多學風度淹雅唐乾符中進士昭宗狩石門無學士草詔延休未調官適在旁近逆旅左右言其工文辭卽召見命視草昭宗善之及還長安不得用樞密使蔣元暉辟爲僚佐延休惡其人棄去依鍾傳於洪州烈祖時取江西得延休歸授義興縣令累官至光祿卿江都少尹卒九國志延休爲少尹時吳將祀南郊以爲鹵簿使於是法物始備初義興有漢太尉許䤋廟廟碑卽許劭所立字久磨滅開元中許氏諸孫再刻之題八字碑陰日談馬礪畢王田數七時人不能曉延休一見爲之解曰談馬言午言午許也礪畢石卑石卑碑也王田爲千里千里重也數七是六一六一立也乃許碑重立四字耳延休二子鉉鍇有傳游恭陸險人登唐進士第博學能文辭有名放世初爲鄂州壯洪掌書記洪死來歸署館驛巡官武義改元遷知制誥無何卒恭常奉命撰烈祖墓誌詞極體要時輩稱之有小東里集三卷廣東里集四卷子簡言仕南唐別有傳王振□□人仕高祖兄弟爲史官嫻熟典故博通事蹟所著太祖等本紀及討論諸將戰功皆詳核而不誣切實而不靡世稱良史才信都鎬隋信都芳之後也少以著作自負當太祖入廣陵功臣三十九人而同時佐將吏實五十人焉鎬録其名氏功績爲淝上英雄小録二卷文獻通考云信都鎬撰淝上英雄小録中録楊行密將吏有動名者四十人其二十四人皆淝人餘諸道人又有僧道漁樵之屬十人録其小事故名小録陳濬廬陵人父岳仕唐爲南昌觀察判官著唐統紀一百卷信有史才能世其學事睿帝爲中書舍人翰林學士撰吳録二十卷官終尚書子喬仕南唐有傳濬又有揖讓集七卷朱潯素以文章名家所撰啟霸集三十卷爲當世所重同時有周延禧者亦號通才自名其集曰百一集張翊其先世爲京兆人唐末翊父授任番禺屬劉隱將據廣南棄官北還至潭衡間馬氏已有潭澧挈家來奔江南過廬陵禾川僦屋居焉翊與弟惟彬善讀書克承先業高祖時徐知話誥輔國政翊入廣陵以射策中第授武騎尉及知誥移鎮金陵隨度江見知於宋齊丘置府中從事南唐禪代擢虔州觀察判官西昌令假道還廣陵里人榮之已而恃才褊躁凌暴左右被鴆卒翊文辭婉麗禾山大舜二妃廟碑廬陵紫陽觀碑新興佛閣碑文皆翊所撰論曰殷文圭諸人皆彬彬文章之選也或則典贍得體或則精簡檀長江南故多才士而文圭等實有篳路藍縷功焉荀鶴雖唐臣以常居宣州幕府亦得載吳人之列雲汪少微歙州人也常於順義元年撰歙硯銘云松操凝煙楮英鋪雪毫穎如飛人間四絕支戩餘幹人世爲小吏至戩獨好學能文章睿帝時歷仕金陵觀察判官檢校司空先是戩未遇時戲祝於箕仙曰請卜支秀才他日何官箕仙畫曰年五十餘位司空至是遂驗年五十一卒於任箕仙者蓋取飯箕衣之因名奚超易水人父鼐與弟鼎善製墨稱爲能品唐末遷居歙州超得其抉高祖睿帝時以造墨名家至南唐賜姓李氏李廷珪廷寬廷宴卽超子也廷宴之子文用文用之子仲宣皆能世其業淮南畫工者失其姓名晉王李克用之有河東也太祖恨不識其狀貌密使畫工詐爲商人入其境寫之及至河東有發其謀者禽之晉王初甚怒既而謂曰吾素眇一目試召使圖之觀其所爲如何俄畫工至晉王按漆厲聲曰淮南使汝來繪吾真必畫家之尤也寫吾不及十分堦下卽汝畢命地矣畫工再拜下筆時方盛暑晉王執八角扇因寫扇衣半璋其面晉王曰是謟吾也遽使別圖之又應聲下筆繪共背弓撚箭之狀仍微合一目以審箭之曲直晉王大喜厚賂金帛而還