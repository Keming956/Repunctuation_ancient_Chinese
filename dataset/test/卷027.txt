潘佑幽州人祖貴事劉仁恭爲將劉守光殺之父處常脫身南奔事烈祖爲散騎常侍佑生而氣宇孤峻閉門苦學不營資產文章議論見推流輩中書舍人陳喬戶部侍郎韓熙載交薦於元宗起家祕書省正字後主在東宮開崇文館以招賢佑預其選及嗣位除虞部員外郎史館修撰未幾後主命博士陳致雍議納後禮又使徐鉉與佑參議其間佑援據精博立論以沮之文采斐然後主奇其議頗見施用由是恩寵日隆改知制誥已又詔草勸南漢書文不加點累數千言最後略云皇帝宗廟垂慶清明在躬冀日廣徽猷時膺多福徒切依仁戀難窮報德之情望南風而永懷庶幾撫我指白日以自誓夫復何言情辭款洽識者稱之遷中書舍人後主時時呼曰潘卿酷喜老莊家言常作文名曰贈別其辭曰莊周有言得者時也失者順也安時處順則哀樂不能入也僕佩斯言久矣夫得者如人之有生自一歲至百歲自少而壯得老歲運之來不可卻也此所謂得之者時也失之者亦如一歲至百歲暮則失早今則失昔壯則失少老則失壯行年之去不可留也此所謂失之者順也凡天下事皆然也達者知我無奈特何物亦無奈我何也其視天下之事如奔車之歷蟻蛭也值之非得也去之非失也燕之南越之北日月所生是爲中國其間舍齒戴髮食粟衣帛者是爲人剛柔動植林林而無窮者是爲物以聲相命是爲名倍物相聚是爲利彙首而芸芸是爲事事往而記於心爲喜爲悲爲怨爲恩其名雖聚實一心之變也始則無物終復何有而於是強分彼我彼謂我爲彼我亦謂彼爲彼彼自謂爲我我亦自謂爲我終不知孰爲彼邪孰爲我邪而世方徇欲嗜利繫心於物侷促若轅下駒安得如列禦寇莊周者焚天下這轅釋天下之駒浩浩乎復歸於無物與開寶五年更官名改內史舍人時國家日衰削用事者充位無所爲佑憤切上疏極論時政歷詆大臣將相詞甚激訐詞品載佑常應後主令作詞有云已失了東風一半蓋諷其地漸傾削也後主雖數賜手札嘉歎終無所施用佑七疏不止且請歸田廬乃命佑專修國史悉罷他職而佑復上疏曰三軍可奪帥也匹夫不可奪志也臣乃者繼上表章凡數萬言詞窮理盡忠邪洞分陛下力蔽奸邪曲容陷僞遂使家國愔愔如日將暮古有桀紂孫皓者破國亡家自已而作尚爲千古所笑今陛下取則姦回敗亂國家不及桀紂孫皓遠矣臣終不能與姦臣雜處事亡國之主陛下必以臣爲罪則請賜誅戮以謝中外辭既過切張洎輩復從旁擠之後主遂發怒以佑素與李平善意佑之狂之多平激之而平又以建白造民籍爲諸臣所排乃先收平屬吏併使收佑佑聞命自殺陸游南唐書云佑自縊死馬令南唐書云佑自例徙其家饒州處士劉洞賦詩弔之國中人人傳誦爲泣下及宋師南征下詔數後主殺忠臣蓋謂佑也佑自言其母方妊夢古衣冠人告曰我顏延之也乞夫人爲子逮生七年始能語曰兒悞傷白龍爲上帝所罰因吟句曰只因騎折玉龍腰謫在人間三十六至是果以三十六歲畢命有滎陽集三十卷子華仕宋至屯田員外郎李燾長編載李平語佑曰六朝冢中多寶劒寶鑑佩之可辟鬼會張泊亦好其說乃共買雞籠山古塚地遇休沐則具畚鍤破冢得古器必傳之良乆曰未知此生發得幾冢廖居素將樂人仕於昇元保大之時為人堅正不為當國者所喜困校書郎二十年始得大理司直後主嗣位稍遷至瓊林光慶使檢校太保判三司後主孱昏而羣臣方充位保富貴國益削居素獨慷慨驟諫冀後主一悟終不見聽乃閉門卻食服朝衣冠立死井中已而得大字於篋曰吾之死不忍見國破而主辱也徐鍇為文弔之以比屈原伍員雲趙仁澤仕元宗為常州團練使周人南侵吳越乘問出兵攻常州仁澤戰敗被執歸之杭州仁澤見吳越忠懿王不拜責之曰我烈祖皇帝中興首與先王結好質諸天地王今見利忘義將何面目入先王廟乎忠懿王怒以刀抉其口至耳吳越丞相元徳昭嘉仁澤之忠以良藥傅創獲愈後不知所終段處常失其鄉里家世保大中為兵部郎中周侵淮南元宗命處常浮海使契丹乞援處常為契丹陳利害甚辨契丹雖通本國徒持虛辭利南方茶藥珠貝而已至是了無出師意而留處常不遣處常怨其無信誓死國事數面誚契丹主契丹主亦媿其言優容之以病卒於其地論曰潘佑歴疏國姦卒用譛死或謂其以狂殞軀者何邪廖居素沉井致命趙仁澤抉口不撓段處常誓死遐陬要皆可云忠矣孫晟初名鳳一雲鳳其字又名忌高密人也篤學善文辭晟有讀古闕文一卷尤工於詩少舉進士如洛陽時名進士者類修邊幅尚名檢晟豪舉跌宕不能蹈繩墨遂棄去南遊廬山為道士於簡寂宮常繪唐詩人賈島象置壁問晨夕事之道眾以為妖驅之出乃易儒服北走趙魏謁後唐莊宗於鎮州莊宗建號以豆盧革為相革雅知晟辟為判官遷著作佐郎天成中朱守殷鎮汴州辟為判官守殷反伏誅晟棄妻子亡命陳宋間安重誨惡晟謂教守殷反者晟也圗其形購之不寸得族其家陸游南唐書云晟天成中與髙輦同事事秦王從榮從榮敗晟亡命今從歐陽五代史晟逃至正陽未及渡邏騎奄至疑其狀偉異睨之晟不顧坐淮岸捫敝衣囓虱邏者乃捨去渡淮至壽春節度使劉金得之延與語晟佯瘖不對