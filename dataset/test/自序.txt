古作史有二體曰編年曰紀傳而紀傳實創始於司馬遷自史記暨前後漢書以迄遼金元史凡二十一部藏諸內府布之學省都邑亦云盛矣然古史於正統為特詳至偏霸人物事實恆略而不備晉書僅列劉石慕容等於載記魏崔彥鸞譔十六國春秋以補之今雖殘闕非全書而視晉史已稍稍加詳若歐陽五代史附十國世家於末中間敘事雅稱簡潔然頗多遺漏立傳者獨孫晟劉仁贍數人而已又於十國事時有未覈如閩世家以閩主昶弟繼恭為其子楚世家載彭師暠奉衡山王事不及廖偃吳越世家言自鏐世常重斂其民以事奢侈之類讀史者或有所不足焉任臣以孤陋之學思取十國人物事實而章著之網羅典籍爰勒一書名曰十國春秋為本紀二十世家二十二列傳千二百八十二人以國分事以類屬又為紀元世系地理藩鎮百官五表總一百一十四卷雖世遠人湮書冊難考乃鑑觀諸邦略得而論大抵南唐敦文事江左以興吳越效恭順國祚克永楚以侈靡喪厥家閩以淫暴傾其國楊氏孱弱而隨失髙氏無賴而倖存前後蜀之恃險無備其跡同也南北漢之先滅後亡其勢異也知乎此而十國君臣之得失政治之盛衰傳世長短之數國勢順逆之形夫固可以槩見而得其要領矣或謂李茂貞據岐兩世父子相傳以諸國相衡是為荊南之匹也茲進南平而黜岐者何葢史從前文亦仍十國世家之舊雲爾至於書名春秋者墨子云吾見百國春秋春秋古史名也前此有楚漢春秋魏氏春秋今則仿彥鸞之書而繫以春秋也若雲孔子嘗修魯春秋矣愚人奚敢上儗聖人筆削而甘蹈僭亂之罪哉書成聊著纂述之大指如此