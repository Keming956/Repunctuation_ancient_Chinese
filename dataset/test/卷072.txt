張佶長安人初爲宣州幕僚惡觀察使秦彥爲人棄官去過蔡州秦宗權留爲行軍司馬佶謂忠武軍將劉建鋒曰秦公剛鷙而猜忌亡無日矣吾屬何以自免建鋒方自危遂深相結納佶後在孫儒軍爲指揮使儒敗衆推建鋒爲節度使及陳贍殺建鋒羣推佶爲帥佶將入府乘馬輙踶齧傷佶髀佶臥病語諸將曰吾非汝主也馬公英勇可共立之諸將乃共殺贍迎武穆王於邵州武穆王至佶乘肩輿入府武穆王拜謁庭中如平時佶隨召武穆王上乃率將吏下北面再拜以位與之已代武穆王將兵攻邵州居數年武穆王奏升朗州爲永順軍表佶節度使終於其官蔣勛者本唐邵州指揮使乾寧時武穆王與劉建鋒引兵至澧陵勛同鄧繼崇將步騎三千守回龍關武穆王先至關下遣使詣勛勛等以牛酒犒師武穆王使説勛曰劉龍驤智勇兼人術家言當興軫翼間今將十萬衆精鋭無敵而君以鄉兵數千拒之難矣不如先下之取富貴還鄉里不亦善乎勛然之謂衆曰東君許吾屬還士卒皆歡呼棄旗幟鎧仗遁去武穆王因徑度回龍焉已而勛求邵州刺史不得據州以亂武穆王遂攻破定勝寨帥師城下討之姚彥章汝南人少沉勇有智畧累官湖南聽直軍將節度使劉建鋒死軍中推張佶爲帥佶以馬傷左髀遣彥章迎武穆王於邵州武穆王猶豫未行彥章曰公與劉龍驤張司馬一體人也今龍驤遇𧛂司馬傷髀天命人望舍公誰屬哉時不可失願公勿疑武穆王乃意決徑詣長沙及事定彥章請取衡永道連郴五州且薦李瓊可大用武穆王悉從其言果刻期而湖南平授彥章澧州刺史尋署靜江行軍司馬乾化初遷寧遠節度副使權知容州會劉巖兵寇容州彥章不能守徙州民及府庫奔長沙已又攻吳鄂州無功居數年辰漵蠻作亂彥章指授方畧悉削平之天成中武穆王建楚國文武進官有差彥章以功拜左丞相論曰佶甘心北面折節英雄推賢讓能司馬具有之矣彥章具述天人指畫進退贊襄之力居多勛雖不終而開關撤備實啓霸圖要之皆武穆功臣也許德勳蔡州朗山人事武穆王爲大將唐昭宗時淮南約武穆王共絶朱全忠德勳曰全忠雖無道然挾天子以令諸侯明公奉王室未可輕絶也時謂德勳知大體天復三年領兵畧地荊南還過岳州諭刺史鄧進忠禍福進忠以城來附舉族遷長沙武穆王改進忠衡州卽以德勳爲岳州刺史天祐二年淮南取岳州德勳奔還開平初長沙兵會荊南伐雷彥恭時淮南將冷業李饒統兵救朗州武穆王命德勳拒之德勳先使善泅者五人以木枝葉覆其首持長刀巨斧浮江而下中夜犯業營猝舉火譁聲若雷淮人殊不測一軍盡驚擾德勳乃麾大軍進擊大破之追至鹿角鎮擒業又破瀏陽寨擒饒隨掠上高唐年數十壁斬業饒長沙市中久之拜右丞相吳使苗璘王彥章統水軍來寇岳州武穆王命德勳將兵禦於君山德勳謂左右曰吳人掩吾不備見大軍驟至必鳥獸散師無益也乃匿水軍於角子湖使王環夜伏戰艦二千艘屯楊林浦以絶吳歸路遲明吳人進軍荊江口將會荊南兵來攻岳州師出道人磯德勳命戰棹虞候詹信帥輕舟三百潛邀吳軍後而己以大軍壓其前先後夾擊鏖戰一晝夜吳師大敗斬獲無筭鹵璘與彥章以歸已而吳人求和武穆王許遣二人還廣陵卽令德勳餞之德勳語之曰楚國雖小舊臣宿將故在也願吳朝勿以爲念他日竢衆駒爭皂棧後可圖耳時武穆諸子驕奢故德勳及之未幾加侍中卒子可瓊有傳李瓊三楚新録作李勳誤故孫儒軍將儒死從武穆王入湖南隸帳下爲親從都副指揮使驍勇饒膽畧冠絶一時及武穆王詣潭州知軍府事留瓊代攻邵州光化元年姚彥章薦瓊可爲大將署爲嶺北七州遊奕使將兵攻衡州斬楊師遠有功已圍永州唐世旻走死明年又攻郴州殺其守將陳彥謙進攻連州魯景仁自殺不一歲連邵郴衡道永六州悉平皆瓊力也未幾桂管劉士政懼師入其境命親校陳可璠王建武等率兵守全義嶺武穆王遣使聘於士政至境上可璠閉關不內武穆王怒令瓊與秦彥暉將兵七千攻之會可璠掠縣民耕牛以犒軍縣民怨甚願爲前鋒鄉導密言西南有小徑距秦城裁五十里可通單騎瓊統步騎兵三百銜枚夜襲秦城逾垣而入遂擒建武還比明𥿊以匹練造可璠壁下示之可璠猶未信斬其首投壁中桂人皆震恐瓊因勒兵進擊鹵可璠及其將士三千人悉阬之隨引兵趣桂州自秦州南二十餘壁望風奔潰遂迫士政降盡取其所屬桂宜巖柳象五州之地亦瓊力也武穆王嘉其功卽遷瓊桂州刺史未幾表爲靜江軍節度使已加同平章事天祐二年卒瓊善飲食每一飯肉十數斤割大臠而啖之軍中謂之李老虎先是桂州兒童每聚戲輙呼曰大蟲來號呼而走及瓊拔桂管識者以爲應秦彥暉秦宗權之族弟也初與武穆王等從孫儒掠地淮南已而事王爲親校當李瓊破桂州時彥暉同爲大將統諸軍實在行所斬捕功已多改在城都指揮使開平初淮南將劉存等帥師擾邊武穆王命彥暉率水軍東下彥暉與存戰於越堤淮南師敗績存等屢不勝遺書武穆王求和王欲許之彥暉曰淮人多詐將怠我師不可信急擊之夾水而陳存遙呼曰殺降不祥公獨不爲子孫計邪彥暉曰賊入吾境而不擊奚顧子孫麾兵大進鹵存等遂拔岳州未幾會荊南兵攻朗州時朗帥雷彥恭引沆江環州城以自守彥暉使裨將曹德昌帥壯士夜入自水竇內外舉火相應彥暉鳴金鼓大譟壞門而入彥恭奔廣陵遂執其弟彥雄等以還於是澧州向瓌辰州宋鄴漵州昌師益等盡統溪洞諸蠻來附不數年湖南畧平彥暉功爲最焉後累官□□□□卒王環爲人勇悍善兵法從武穆王數征討有功乾化中授岳州都指揮使時刺史許德勳將水軍巡邊夜分南風暴起環乘風趣黃州以繩登城徑奔州署執吳刺史馬鄴大掠而回德勳曰鄂州將邀我奈何環曰我軍入黃州鄂人不知奄過其城彼方自救不暇安敢邀我乃展旗鳴鼓揚帆大進鄂人殊出不意果恇擾不敢逼天成三年改六軍副使與荊南戰於劉郎洑荊南大敗請和武穆王讓環不卽取荊南環曰江陵在中朝及吳蜀之間四戰之地也宜存以爲吾扞蔽安可徒快一時心而自失唇齒之形乎王以爲識時勢大悅之環前後凡六破吳兵再破荊南兵聲震一時環每戰身先士卒與衆同甘苦常置鍼藥在左右戰罷索傷者於帳前親爲傅治士卒隸戲下者相賀曰吾屬得死所矣故所向克捷不數年卒子贇有傳高郁揚州人明敏多筭乾寧初武穆王爲湖南留後以郁爲謀主署都軍判官心相得也王初畏淮南荊南廣南之強議以金帛結之郁曰成汭地狹兵寡不足爲吾患劉龑志在五管而已楊行密公之仇讎雖以萬金賂之不能得其歡心莫若上奉天子下撫士民訓卒厲兵以修霸業則誰與爲敵矣於是王始修貢京師四境寧輯開平時郁復勸王自京都至襄唐郢復等州徧置邸務售茶利幾十倍又令民得自造茶以通商旅而收其筭歲入凡萬萬計郁又私計湖南爲商旅輻湊之地地多鉛鐵諷王鑄鉛鐵錢與銅錢間行商旅出境無所用鉛鐵錢悉易他貨而去百貨流通國日益以富復命民輸稅者用帛代錢湖南民素不習蠶桑事至是機杼遂絜於吳越武穆王地大力完得邀封爵以與諸鎮抗者郁謀居多而內外疾郁功者亦人人得甘心之矣先是唐莊宗入洛武穆王遣子文昭王入貢莊宗愛其警敏佯言曰比聞馬氏當爲高郁所奪有子如此郁安能得之南平王季昌亦屢造流言以間郁不可得乃寓書衡陽王希聲盛稱郁功名願爲兄弟蓋衡陽王時爲節度副使居中用事也復令諜者語之曰高公聞楚用郁大喜以爲亡馬氏者必郁衡陽王素愚輙以爲然而文昭王又以莊宗言爲疑頗懷去郁意天成中會國戚楊昭遂謀代郁有日矣數數讒郁之短衡陽王因乘間見武穆王請誅郁且言郁奢僭不法外結鄰藩不除將有尾大患王曰成吾大業者郁也汝休矣勿爲此言衡陽王固請罷其兵柄乃左遷郁行軍司馬郁怒曰吾事君王久矣亟營西山將老焉猘子漸大行能咋人衡陽王聞之益怒四年七月矯令殺郁於府舍牓諭中外誣郁謀叛並誅其族黨武穆王老不復省事莫知郁死是日大霧四塞王怪之語左右曰吾昔從孫儒儒每殺不辜多致茲異豈馬步獄有冤死乎已而吏以狀白王拊膺大慟曰吾老耄政非己出使勛舊橫罹冤酷顧近侍曰吾亦不久於此矣郁有才而性貪頗尚奢侈常以所食井不潔用銀葉護其四方命曰拓裏故忌者得乘其機害之又辰州民向氏者因𤑔火燒起一龍四面風雷急雨不能撲滅尋爲煨燼而角不化瑩白如玉向氏寶而藏之郁以價強取之有術士曰高司馬其禍乎安用不祥之物以速戾未幾遂被誅郁後於陰晦之日多見形爲祟論曰楚介在蠻方北臨吳會南偪嶺表中間江陵征討捍禦故非諸臣莫爲功許李秦王皆桓桓虎臣允矣干城之選也郁劻勷帷幄富國裕財雖古之計然何加焉橫遭屠僇自棄忠良鳥盡弓藏痛深行路哀哉李唐素隸武穆王戲下爲牙將秦彥暉等平嶺北唐與張圖英實副之未幾破永州卽遷唐永州刺史明年進攻道州是時蔡結據道州伏蠻兵於箐隘以待唐兵唐先爲所敗因撫膺思曰蠻所恃者獨山林險阻處耳若平地烏能勝我由是順風縱火光燎於天四望無際不可嚮邇道州蠻皆鳥獸散唐遂陷道州斬結首霸業之興稱名將者唐爲許德勳李瓊之亞楊定真事武穆王爲靜江軍使開平初淮南將劉存等入寇兵容甚盛王頗有懼色定真賀曰我軍勝矣王問故定真曰夫戰懼則勝驕則敗今淮南兵直趨吾城是驕而輕敵也而王有懼心是以知其必勝後果獲存殺之王服其有先見俄遷水軍都指揮使乾化時吳將陳璋寇岳州執刺史苑玫王命定真統師往救璋卒無功而遁後不知所終袁詮武穆王時爲六軍使與副使王環敗荊南兵於劉郎洑有功及衡陽王薨詮與潘約等迎文昭王於朗州以正嗣位倉卒之時軍府鎮定詮與有力焉後累官□□□□久之卒呂師周揚州人也豪健義俠粗通緯候兵書父珂事吳武忠王拜黑雲都指揮使珂卒師周代之路振九國志云師周代父爲黑雲都指揮使歐陽史作袁州刺史非弘農王時師周將兵屯上高自言三世將家懼不能免常恣爲盃酌與酒徒聚飲醉則起舞悲歌慷慨泣下弘農王聞之疑其有異志使人偵動靜師周益懼謂裨將綦母章曰吾與楚人爲敵境吾常望其營上雲氣甚佳未易敗也吾聞馬公長者待士有禮吾欲逃死於楚可乎章曰公自圖之章舌可斷語不泄也師周以兵獵境上來奔章縱其孥隨之武穆王聞師周至大喜曰吾方南圖嶺表得此人足矣以爲馬步軍都指揮使率兵攻嶺南與清海節度使劉隱十餘戰盡取昭賀梧蒙龔富六州表授師周昭州刺史後二年辰州蠻宋鄴寇湘鄉漵州蠻潘金盛寇武岡武穆王檄師周將衡山兵拒之師周攀藤緣崖引兵入飛山洞襲金盛營擒送武岡隨移兵擊鄴鄴與蠻昌師益帥衆來降蠻洞悉平師周後以病卒苑玫蔡州人武穆王時積功至指揮使撫州危全諷攻洪州乞師於武穆王王命玫會袁州刺史彭彥章出師援之未幾爲淮南將米志誠所破已而遷岳州刺史淮南節度副使陳璋來襲岳州遂執玫以去玫敢勇多膽氣竟以數奇至於敗李鐸事武穆王爲從事起家都統判官及開國承制置官屬改鐸爲司徒衡陽王用藩鎮之儀仍爲判官文昭王立天策府學士鐸亦與其選何致雍賈人子也幼而英爽好學常隨從父泊舟皖口從父夢有人若官吏狀乘馬冠蓋數往來岸側點録舟中人物之籍俄一人自後呼曰何僕射在此勿遽驚之對曰諾不敢已而從父寤訪舟中人無一何姓者翌日風濤大作旁舟多覆沒惟致雍舟如故從父謂致雍曰我家世貧賤吾復老矣何僕射必汝也善自愛未幾致雍受知武穆王起家節度判官及王開國除致雍戶部侍郎翰林學士文昭王爲武安節度使復改致雍判官累官檢校僕射卒於官竟如皖口神之言致雍善文章所著天策寺碑銘楚人常稱道之今傳者有曰乃克桂林乃襲荊渚彼岳之陽全師而取云云黃損不知其何郡縣人武穆王時官兵部侍郎王既卽世遺令諸子昆弟相繼諸將議發兵守邊徼然後舉喪損曰吾喪君有君何備之有因勸衡陽王宜遣使朝廷及諸鎮告哀稱嗣正其始終人皆多損識大體雲潘起一作𤣱□□人仕武穆王累官靜江節度判官吏部侍郎性戇直不少假借衡陽王居喪日殺雞五十爲膳及發引猶頓食雞𦞦數器起譏之曰昔阮籍居喪而食蒸豚世豈乏賢邪文昭王立天策府學士起亦與十八人之列