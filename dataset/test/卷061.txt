武皇后韋氏唐丞相韋宙從女也宙出鎮南海代祖時爲小校氣宇殊異宙欲以後妻之宙夫人以貴賤非耦諷幕僚諫止宙曰若人狀貌非常他日吾子孫或當依之新唐書作韋宙弟岫之言今從北夢𤨏言卒以後歸代祖後既生烈宗而聖武皇帝側室段氏復生高祖於外舍後素妬聞之怒伏劍於中門使取兒至殺之家人不敢匿乃持去及見而悸劍輙墮地良久曰此我家之寶也遂殺段氏而養高祖爲己子後先封□國夫人乾亨初追尊爲武皇后段氏高祖生母也武皇后既育高祖爲子遂殺段氏而隱其事代祖葬段氏得石版有篆文曰隱台巖因以名諸子高祖皇后馬氏楚武穆王女也貞明初高祖迎後於楚楚使王弟存送之優禮有加後既歸嶺南高祖改元乾亨稱越帝封后爲越國夫人明年更國號曰漢三年冊爲皇后大有七年殂太妃趙氏殤帝生母也有殊色事高祖頗擅寵大有時進位昭儀殤帝嗣帝位尊爲皇太妃麗姬李氏中宗之幸姬也與內侍監許彥真表裏用事後彥真卒用此敗事具彥真傳中李燾續資治通鑑長編作李麗妃李蟾妃事□□得殊寵南海有蘇氏園者雅稱幽勝□□攜蟾妃微行至此憩酌緑蕉林中大書蕉葉曰扇子仙後人搆亭於上以志異名爲扇子亭雲後主貴妃李氏宦者李託養女也後主納託二女於後宮長者冊爲貴妃凡國政稟託以行美人李氏亦託養女後主既立託長女爲貴妃復以其次女充美人之職一時並寵宮中稱極盛焉又同時有宮人素馨以殊色進性喜插白花遂名其花曰素馨花波斯女失其名氏黑腯而慧光艷絶人性善淫後主甚嬖之賜名媚豬後主荒縱無度益求方士媚藥爲淫䙝之戲又選惡少年配以宮婢使褫衣露偶扶波斯女循覽爲樂號曰大體雙卒以此亡國盧瓊仙者故中宗宮人也乾和中與黃瓊芝並爲女侍中朝服冠帶參決政事後主嗣位進瓊仙秩爲才人復以朝政決於瓊仙凡後主詳覽可否皆瓊仙指之瓊仙與女巫樊鬍子宦官龔澄樞等內外爲奸朝臣備位而已高祖十九子耀樞其長子也大有五年封雍王無何薨龜圖高祖之次子大有五年封康王亦早薨弘昌高祖第五子也大有初封越王爲人孝謹有知識高祖絶憐愛之會高祖病臥寢中時雍康二王皆早死殤帝以次當立高祖召右僕射王翷與語呼殤帝及中宗小字曰壽雋雖長然皆不足任吾事惟弘昌類我吾欲立之奈何吾子孫不肖後世如鼠入牛角勢當漸小爾因泣下歔欷翷遂謀立弘昌爲太子議已定用蕭益言而止及殤帝嗣位驕淫失德左右輙以無罪死弘昌屢諫不聽已而爲劉思潮等所弒弘昌乃帥兵迎中宗於寢殿論擁戴功加太尉兼中書令諸道兵馬都元帥知政事未幾中宗謀盡誅諸弟以弘昌賢而得衆尤忌之乾和二年遣弘昌祠襄帝陵於海曲至昌華宮使人掩其不備而斃之以盜殺聞弘弼高祖第六子大有五年封齊王中宗卽位出爲建武節度使及弘杲得罪弘弼自以居大鎮恐罹不測之禍請束身入朝許之未幾中宗殊不釋於諸弟命幽弘弼私第乾和五年與弘暐弘簡弘建弘濟弘道弘照弘益同日被殺盡納其女而殲其子弘雅高祖第七子也與弘昌弘弼等同時封韶王應乾時勒令致仕乾和三年被殺弘澤高祖第八子大有時封鎮王已而出鎮邕州有善政中宗切忌之乾和二年會鳳凰見邕州中宗益怒使人酖殺之以暴卒聞弘操高祖第九子也與弘澤等同日封萬王居數年交州牙將皎公羨殺楊廷藝自立廷藝故將吳權舉兵攻交州公羨懼不敵來乞師高祖以弘操爲靜海節度使徙封交王出兵白藤以攻之乃自以兵駐海門會權已殺公羨逆戰海口先植鐵橛海中權兵乘潮而進復僞遁以引弘操弘操乘勢逐之潮退舟還轢橛者皆覆弘操遂大敗溺死弘杲高祖第十子以大有五年封循王應乾初與兄弘昌同心翊戴加副元帥參預政事中宗之立也國中議論詾詾弘杲屢請討賊陰勸斬劉思潮等以止外議思潮等聞之譖弘杲謀反有異心中宗大怒遣使者夜召弘杲弘杲知不免乃留使者入具沐浴詣佛前祝曰弘杲誤念來生王宮今見殺矣後世當生民家以免屠害涕泣與家人訣別然後赴召至則賜死一雲弘杲方宴客思潮與譚令禋帥衛兵突入斬之弘暐以大有初封恩王高祖第十一子也乾和五年與弘弼等爲中宗所殺弘邈高祖第十二子故封高王中宗時出爲雄武節度使鎮邕州弘邈以齊鎮二王相繼死邕州固辭求宿衛不許弘邈素柔懦無所短長至鎮時委政僚佐日飲酒禱鬼神以爲常有何人上書誣弘邈謀作亂中宗遣甘泉宮使林延遇賜酖殺之時乾和十二年四月也弘簡高祖第十三子大有時封爲同王後與弘弼等同日被殺弘建高祖第十四子大有時封益王後爲中宗所殺弘濟封辨王高祖第十五子也乾和五年中宗殺諸弟八人弘濟遂遇害弘道高祖第十六子也大有五年封貴王與弘弼等八人同被殺弘照封宣王高祖第十七子也乾和五年被殺弘政高祖第十八子也年差長於弘益與諸兄同時封通王乾和十三年爲禎州節度使是歲夏被殺於是天皇之諸子盡矣弘益高祖第十九子大有初封定王乾和五年與弘弼八人同遇害論曰天皇支子十七人而爲中宗所戕者凡十三人推刃同氣俾無遺育雖癸辛之暴不是過矣豈父子窮凶禍生門內固亦天之巧於報施者乎璇興中宗次子也乾和十一年封桂王後主卽位宦官陳延壽進謀曰先帝所以得傳陛下者由盡殺羣弟也宜稍誅諸王以杜後患後主頷之未幾璇興被殺中宗子凡五人長爲後主次璇興慶興保興崇興慶興中宗第三子與兄璇興同時封荊王保興以乾和中封禎王與後主頗相友愛宋師至城下後主遣保興率百官奉迎爲郭崇岳所遏不得進已而與宋將潘美戰敗績逃於民家被宋軍鹵去宋太祖署保興右監門率府率終於其官崇興中宗少子也乾和十一年封梅王後事闕後主子四人守節其長子也入宋官崇儀副使守正後主第二子入宋亦爲崇儀副使卒宋太宗聞其家貧詔月給萬錢子克昌爲三班奉職國昌爲借職守素後主第三子宋咸平中官侍禁家亦貧真宗賜白金百兩語宰相曰諸僞王子孫率多窘迫蓋僭侈之後不知稼穡艱難所致也後累官至內殿崇班天禧中又録爲閤門祇候守通後主少子也官宋供奉官增城公主一作縣主烈宗女也乾亨九年長和驃信鄭仁旻遣使致朱鬃白馬以求昏使者自稱皇親母弟清容布燮兼理賜金錦袍虎綾紋攀金裝刀封歸仁慶侯食邑一千戶持節鄭昭淳昭淳好學有文辭高祖與遊宴賦詩羣臣多不能逮遂以公主妻仁旻明年仁旻服丹藥死公主竟終於其國又高祖清遠公主適閩主璘傳見閩春秋