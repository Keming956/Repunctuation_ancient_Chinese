夫人張氏者故武信王愛姬而文獻王之母也武信王隸梁戲下時每行軍必挾夫人與俱一夕軍敗誤入深澗中會夫人方姙文獻王宛轉不能起王懼追兵且至竢夫人熟寢以巨劍刺兩岸期岸崩以厭之既而夫人遽驚呼曰適夢泰山頽厭妾身賴金甲執戈者抵之獲免王遂挈之行未幾生文獻王以富貴終從翊武信王子也官合州刺史歸宋遷右衛將軍從詵武信王第□子文獻王弟也繼沖時爲牙將降宋改右衙率府率從讓武信王第□子入宋授左清道率府率從謙武信王第□子降宋擢左司禦率府率武信王子九人文獻王而下知其名氏者四人餘不具見從嗣武信王從子也爲人驍勇有力喜馳突深入敵軍率以爲常積功至雲猛指揮使天成三年楚武穆王遣許德勳入寇以其子希範爲監軍師次沙頭從嗣恃勇單騎造楚壁請與希範挑戰決勝負爲楚將廖匡齊所殺王懼遂與楚和從義亦武信王從子也視貞懿王爲季父行顯德時從義謀作亂其徒高知訓告變貞懿王命徙於松滋已而殺之竟以不良死保勳文獻王第一子保正文獻王第二子皆貞懿王兄也文獻王十五子今可考者保勳保正貞懿王保紳保寅保緒保勗保節保遜保衡保膺十一人而已保紳文獻王第□子也周顯德時貞懿王與世宗通好以爲器械金帛不足以效忠節乃命保紳入朝致歸順之意世宗大悅遂詔以泰州鹽給荊南牙兵保紳歷官江陵少尹歸宋擢衛尉卿保寅字齊巽文獻王第□子晉天福七年以蔭授太子舍人賜緋累加檢校司空貞懿王時奏授節院使宋興保勗既襲荊南節鎮命保寅入覲汴京太祖召對便殿慰藉甚至授掌書記遣還保寅語保勗曰真主出世天將混一區宇兄宜首率諸國奉土歸朝無爲他人取富貴資保勗不聽及宋將慕容延釗等征武陵道出荊口保寅奉牛酒犒軍太祖嘉其功驛召赴闕除將作監充內作坊使賜第一區俄知宿州乾德四年丁母艱起復轉少府監開寶五年知懷州歷司農衛尉二卿是州本隸河陽時趙普爲帥與保寅素有隙事多抑制保寅心不能平手疏請罷支郡之制宋太宗從之頗韙其言又爲西川諸州都巡檢使改光祿卿歷知同汝二州改光化軍卒年六十八訃聞朝廷賻錢十萬廢朝一日初保寅在懷州日蘇易簡王欽若並童年始趨學在同州錢若水爲從事在光化軍張士遜其邑人也保寅皆加奬拔許以遠大之器世多其能知人子輔政輔之輔堯輔國並進士及第保緒文獻王第□子繼沖時官左衙都將入宋擢鴻臚少卿保節文獻王第□子也生而穎異官右衙都將娶功臣王保義女納土後宋除爲司農少卿保遜事繼沖爲牙將文獻王子也入宋太祖命爲左監門衛將軍保衡文獻王第□子累官巴州刺史及繼沖納土宋改爲歸州刺史保膺亦文獻王子起家知峽州事入宋署爲本州刺史繼充貞懿王之子也貞懿王二子長曰繼沖次曰繼充繼充官至歸州刺史又有高繼申者宋初爲大理卿疑亦南平諸從也以世系未詳姑闕略焉武信王五女失其名相傳五女俱幼年好道薙髮爲女僧各止一處一曰佛華寺一曰菩提寺一曰莊嚴寺一曰石佛寺一曰法輪寺王保義江陵人武信王署行軍司馬與司空薰梁震同爲賓客多所裨益文獻王時襄州安從進叛晉結援於王王外爲拒絶而陰實與之相通及從進來乞師王知大小之勢不敵遂陽責以大義且以禍福諭焉從進不寤於是誣王有異志保義力勸王白其狀願舉兵助晉以釋晉主之疑識者韙之累官武泰軍留後改平江軍節度使子貞範惠範延範有傳司空薰其先臨淮人唐知制誥圖之族子也武信王鎮荊南薰與梁震王保義等偕居幕府遇事時多匡正梁亡唐莊宗入洛下詔慰諭藩鎮薰固勸武信王朝京師用結唐主心時梁震切諫不可而武信王卒從薰言幾不得脫歸然唐舍江陵而竟先滅蜀者亦薰一言力也薰後事不見於史未詳所終倪可福江陵志餘作倪福可非□□人也唐天祐三年武信王權荊南留後而可福時爲駕前指揮使會朗州雷彥恭屢犯荊南梁王全忠遣可福率官兵五千人戍之可福指畫方略力拒彥恭朗兵稍稍引去已而又築寸金堤激水捍蜀有功江陵志餘云寸金隄在西門外將軍倪可福所築謂其堅厚寸寸如金也武信王愛其勇使隸戲下爲親校且以女妻可福子心相得也可福摧鋒陷陳所向克敵李洪來寇江陵可福以兵擊敗之推爲首庸俄遷都指揮使龍德時江陵城圮可福以卒萬人修外郭不時築武信王責功程之慢杖之百歸謂女曰幸語汝舅吾欲威衆辦事耳非示辱也以白金百鋌遺之按楚志云可福季興壻也築城愆期季興怒奪其妻可福併力完之高乃盛爲裝奩遣還今從通鑑所載楚志似誤可福竟以功名終賜田於江陵東三十里子孫聚居其處號曰諸倪岡江陵志餘云諸倪岡有轉魚臺乃將軍倪可福故宅又云倪軍市在城東六十里倪可福屯軍之所地有八井歲久堙沒又有倪將軍廟在城西五里以其有修隄功故祀之鮑唐故梁復州知州爲吳將李簡所執已而歸武信王武信王俾同倪可福隸戲下遂與可福齊名梁震卬州依政人也初名靄會唐郎中劉象隨僖宗入蜀震以所業詩詣象象曰君才思敏妙定成大器若不更名將慮小阻緣製名雨下從謁以雨謁人未得輙見請易震字震從辰辰者龍也龍遇雨變化必矣因改今名未幾登進士第流寓京師梁開平初歸蜀道過江陵武信王喜其才識留之不遣欲奏爲判官震自以唐臣恥爲強藩屬吏卽亡去又恐及禍乃曰震素不慕榮宦明公不以震爲愚必欲使參謀議但以白衣侍樽俎可也王心重之俾與司空薰王保義同爲賓客而震獨不受辟署稱前進士王亦時時呼爲先輩唐莊宗滅梁薰等咸從臾王朝京師震堅沮以爲不可曰唐有併吞天下之志嚴兵守險猶恐不自保況數千里入覲乎且大王梁室故將安知彼不以讎敵相遇行當爲鹵爾王不從而束身朝唐卒斬關始得出歸謂震曰不用君言幾不免虎口及唐師滅蜀王方食落箸而歎曰老夫過也震曰唐主得蜀益驕亡無日矣安知不爲我福已而莊宗果罹鄴都之禍由是益加親信明宗時唐遣房知溫領軍入犯武信王伺其兵少欲開城盡殲之震諫曰朝廷禮樂征伐所出兵雖少而勢甚大加四方諸侯各以吞噬爲志若大王不幸得戰勝則中朝徵兵四方其誰不欲仗順而取大王土地邪爲大王計莫若致書主帥且以牛酒爲獻然後上表自劾如此庶幾可保會王寢疾不起文獻王繼立尤委任震以兄禮事之震常謂王爲郎君一日王語震曰吾自念平生奉養已過今欲捐一切玩好以經史自娛省刑薄賦境內以安是吾願也震知王克勝厥任因曰先王待我如布衣交以嗣王屬我今幸不墜先業吾老矣不復事人矣固請退居監利王爲之築室於土洲上江陵志餘名梁家臺震披鶴氅逍遙若仙自稱荊臺隱士堯山堂外紀曰震晚年稱荊臺隱士題院中壁云桑田一變賦歸來爵祿焉能浼我哉黃犢依然花竹外清風萬古澟荊臺每詣府輒跨黃牛至聽事以爲常王亦時過其家斗酒相勞歡敍平生四時賜予甚厚遂以是終其天年所著文集一卷行世先是有薛少尹者擅相人之術震同進士董與杜無隱往叩薛曰梁秀才此舉必捷然登第後一命不沾也後竟如其言繼震輔政者則有孫光憲孫光憲字孟文貴平人北夢瑣言作富春人家世業農至光憲獨讀書好學唐時爲陵州判官有聲天成初避地江陵武信王奄有荊土招致四方之士用梁震薦入掌書記王方大治戰艦欲與楚角光憲諫曰荊南亂離之後賴公休息士民始有生意若又交惡於楚一旦他國乘吾弊良足憂也王乃止文獻王立會梁震乞休悉以政事委光憲王居恆羨馬氏豪靡謂僚佐曰如馬王可謂大丈夫矣光憲曰天子諸侯禮有等差彼乳臭子徒驕侈僭汰取快一時危亡無日又足慕乎王忽悟曰公言是也爲悔謝者久之光憲事南平三世皆處幕中累官荊南節度副使朝議郎檢校祕書少監試御史中丞賜紫金魚袋繼沖時宋使慕容延釗等平湖南假道於荊約以兵過城外大將李景威勸繼沖嚴兵備之光憲叱之曰汝峽江一民爾安識成敗中國自周世宗時已有混一天下之志況聖宋受命真主出邪王師未易當也因教繼沖去斥堠封府庫以待悉獻三州之地宋太祖嘉其功授光憲黃州刺史賜賚加等在郡亦稱治乾德末卒光憲博物稽古先是唐元和中裴宙鎮荊州掘地得一石規模悉倣江陵城制命徙置他所輒淫雨不止仍復舊處天乃霽一日文獻王經其地顧問光憲光憲曰昔伯禹治水自岷至荊定彼泉源之穴慮萬世下或有汎濫爰以石屋鎮之耳王大加歎賞益重之性嗜經籍聚書凡數千卷或自鈔寫孜孜校讎老而不廢自號葆光子所著有荊臺集橘齋集玩筆傭集鞏湖編玩北夢瑣言蠶書若干卷容齋三筆載有貽子録疑亦光憲輩撰又撰續通曆紀事頗失實太平興國初詔毀之光憲素以文學自負處荊南怏怏不得志常慕史氏之作頗恨居諸侯幕府不足展其才力每謂知交曰寧知獲麟之筆反爲倚馬之用光憲又雅善小詞蜀人輯花間集采其辭至六十餘篇子謂讜光憲常諫保勗曰宋有天下詔書皆合仁義湯武之君也公宜克勤克儉勿奢勿僭上以奉朝廷中以嗣祖宗下以安百姓見長編論曰南平起家僕隸而能折節下賢震以謀略進光憲以文章顯卒之保有荊土善始善終區區一隅歷世五主夫亦得士力哉