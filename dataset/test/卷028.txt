韓熙載字叔言濰州北海人少隱嵩山後唐同光中擢進士第父光嗣平廬節度副使徐鉉昌黎韓公墓銘云考光嗣祕書少監淄青觀察支使軍中逐其帥符習推光嗣爲留後明宗即位討亂光嗣坐死熙載懼罪南奔初與李穀相善至是穀送至正陽酒酣臨訣熙載謂穀曰江左用吾爲相當長驅以定中原穀亦曰中國用吾爲相取江南如探囊中物爾及至吳自狀云得麟經於泗水授豹略於邳垠運陳平之六奇飛魯連之一箭又云失范增而項氏不興得呂望而周朝遂霸語多涉誇大烈祖輔吳方修明法令熙載年少放蕩不掬名檢初補較書郎已而出爲滁和常三州從事是時中土人士至者多不次擢用而熙載在京洛早負才名乃獨落魄不偶亦不以介意烈祖受禪召爲祕書郎使事元宗於東宮諭之曰以卿早奮名場踈雋未更事故使曆州縣之勞行用卿矣宜善自修飭輔吾兒也熙載亦不謝在東宮談笑而已不嬰世務元宗嗣位拜虞部員外郎史舘修撰賜緋乃慨然曰先帝知我而不顯用是以我爲慕容紹宗也如數言朝廷事所當施行者又吉兇禮儀不如式者隨事舉正無隱大爲宋齊丘馮延巳等所忌烈祖將葬以熙載知禮令兼太常博士時議者以孝高繼昭宗之後廟合稱宗熙載建議以爲古者帝王己失之己得之謂之反正非我失之自我復之謂之中興中興之君廟號稱租先帝興既墜之業請上廟號曰烈祖元宗嘉納之俄擢知制誥書命典雅有元和之風契丹入汴晉主北遷熙載上疏曰陛下有經營天下之志恢復祖業今也其時若契丹已歸中原有主則不圖矣不省陳覺馮延魯喪師福州初議寘軍法齊丘爲請止削官遷外郡熙載奏請無赦又數言齊丘黨與必基禍亂熙載雅不能飲齊丘誣以酒狂貶和州司士參軍徙宣州節度推官復入爲虞部員外郎遷郎中史館修撰賜紫未幾除中書舍人建鐵錢之議即拜戶部侍郎充鑄錢使周既有中原用事者多議北伐熙載曰北伐吾本意也但今則不可耳郭氏姦雄曹馬之流雖有國日淺守境已固我兵妄動豈止無功邪言雖切而朝廷竟構兵不已周人果以藉口徵兵入淮南齊王景達以兵馬元帥臨邊陳覺爲監軍使熙載言出師大事也當先正名莫信於親王莫重於元帥安用監軍使哉亦不從後主踐祚改吏部侍郎俄徙祕書監不逾年復舊官新錢既行詔賜錢二百萬拜兵部尚書充勤政殿學士承旨熙載才氣逸發多藝能善談笑衣冠常製新格爲當時風流之冠清異錄云熙載在江南造輕紗帽匠帽者謂爲韓君輕格人多傚之尤長於碑碣它國人遠數千里輦金帛求之然性忽細謹老而益甚蓄奴四十輩縱其出入與客雜居帷簿不修物議鬨然熙載密語所親曰吾爲此以自汙避入相耳老矣不能爲千古笑端熙載又嘗著衲衣負筐令門生舒雅執手板於諸姬院中乞食以爲笑樂其不羈如此坐託疾不朝謫授太子右庶子分司南都熙載盡斥諸妓後主喜留爲祕書監俄復爲兵部尚書如故方欲大用熙載而去妓悉還後主嘆曰孤亦無如之何矣已而上格言五篇宋史云乾德丁卯年五星連珠於奎是歲熙載著格言五卷自序其云魯無其應韓子格言成之人多笑之手詔慰納拜中書侍郎充光政殿學士承旨先是後主選近侍臣直宿禁中常御光政殿召對夜分乃罷故命此職以寵異之開寶二年臥疾於城南戚家山上表略云無橫草之功有滔天之過老妻伏枕以呻吟稚子環牀而坐泣明年遂卒墓誌銘云庚午歲秋七月二十七日沒於京鳳臺里之官舍年六十九後主賜衾被以歛謂侍臣曰吾竟不得相熙載欲贈平章事古有是否潘佑對曰晉劉穆之贈開府儀同三司故事也贈右僕射同平章事廢朝三日諡文靖命葬梅嶺崗謝安墓側徐鉉爲之銘子八人疇伉佩份儼侹儔俛疇官奉禮郎伉官校書郎墓銘云韓公夫人隴西郡君李氏繼室北海縣君蔣氏所著擬議集五十卷定居集二卷熙載素高簡無所卑屈江左稱爲韓夫子嚴續請譔其父可求神道碑遺珍貸巨萬文既成但敘其譜裔品秩而已續慊之封還熙載熙載便卻其贈宋齊丘自署碑碣輙求熙載書之熙載以楮塞鼻曰文穢可堪也然性喜提獎後進見文有可采者手自繕寫仍爲播其聲名熙載隸書及畫皆雋絕一時尤名知人使周歸元宗歷問周之將領熙載曰趙檢點顧視非常殆難測也已而宋太祖果代周人服其有先識徐鉉字鼎臣世會稽人父延休爲吳江都少尹遂家廣陵鉉十歲能屬文長與韓熙載齊名江南謂之韓徐起家吳校書郎已事烈祖知制誥與宰相宋齊丘不協時有得軍中書檄者鉉與弟鍇評其援引不當檄故殷崇義筆也由是崇義與齊邱誣鉉鍇洩機事鉉坐貶泰州司戶掾鍇貶烏江尉俄遷祠部郎中復知制誥上言貢舉初設不宜遽罷元宗用其言即令再行貢舉未幾元宗命內臣車延規傅宏營屯田於楚州人不堪其苦羣起為盜遣鉉乘傳巡撫鉉至輒奏罷屯田切責內臣不少貸又捕得賊首即斬於軍前坐專殺流舒州周師南侵元宗徙鉉饒州已召為太子右諭徳復知制誥遷中書舍人後主時除禮部侍郎通署中書省事歴尚書右丞兵部侍郎翰林學士御史大夫吏部尚書宋師圍金陵後主遣鉉求援兵時朱令贇將兵十餘萬自上江來援後主以鉉既行欲止令贇勿東下鉉曰今社稷所賴惟此援兵爾柰何止之後主曰方求和解而復決戰豈利於汝乎鉉曰臣此行未必能紓國難置之度外可也宋史載鉉曰要以社稷為計豈顧一介之使云云後主泣下授鉉左僕射參知左右內史事鉉固辭乃以隠士周惟簡假給事中為鉉副鉉等至宋宋太祖知鉉有口辯不欲使鉉其能特以班行武弁之懵書者為館伴鉉詰論終日卒無以對未如之何既入見便殿鉉言江南事大禮甚恭且無王祭不共之罪徒以被病未任朝謁非敢拒詔乞緩兵以全一邦之命宋太祖與語反覆數四鉉辭氣愈壯曰李煜無罪陛下出師無名宋太祖大怒命畢其説鉉曰陛下如天如父天乃能蓋地父乃能庇子煜效貢賦二十餘年以小事大如子事父未有過失何以見伐宋太祖曰爾謂父子者為兩家可乎鉉語塞久之復隨後主歸宋宋太祖責之聲甚厲鉉對曰臣為江南大臣國亡罪當死不當問其它宋太祖嘆曰忠臣也事我當如李氏命為太子率更令歴左散騎常侍後奉勑與湯悅同撰江南錄至於南唐亡國之際不言其過但以厯數存亡論之君子有取焉太平興國中宋太宗問鉉卿見李煜否對曰臣安敢私謁宋太宗曰卿第往且言朕有命可矣鉉遂徑詣門者以朝禁拒之鉉言我乃奉㫖來願見太尉門者為通使俟庭下後主遽引其手以上鉉固辭後主曰今日豈有此禮因庭坐鉉引席少偏處之後主起持鉉大笑已而黙不言忽復長吁曰當時悔殺卻潘佑鉉無語辭出頃之有㫖詢後主何言鉉具言其事宋太宗銜之又聞其故國不堪囘首之詞加怒焉遂令秦王移具過飲賜以牽機藥而圽蓋太宗於諸降王多不能相容而後主之禍則鉉一見啟之也後主下世宋太宗詔侍臣譔碑文時有與鉉爭名者欲中傷之因言知呉王事跡莫若徐鉉太宗詔鉉為之鉉遽請對泣曰臣舊事李煜陛下容臣存故主之義乃敢奉詔許之鉉為碑文有雲投杼致慈親之惑乞火無里媼之談始勞因壘之師終後塗山之會太宗覽讀嘆賞毎對宰臣稱鉉忠義居數歲鉉貶靜難軍行軍司馬初鉉至汴京見被毛褐者輙哂之至是邠州苦寒終不御毛褐致冷疾一日晨起方冠帶遽索筆手疏約束後事又別署曰道者天地之母書訖卒年七十六鉉簡淡寡慾質直無矯飾好李斯小篆臻其妙𨽻書亦工南唐拾遺記云鉉兄弟工染翰崇飾書具常出一月團墨雲值價三萬入宋後受詔與句中正葛端王惟恭等校説文有文集三十卷質疑論若干卷所著稽神錄多出於客蒯亮非鉉作也鉉不喜釋氏而好神怪蒯亮尤夸誕年逾九十鉉延門下談神異之事鉉博學能讀異書常與弟鍇𨽻貓事至七十餘條又宋人剖象而亡其膽咸以為異鉉雲象膽在四足今春時當於前左足索之果如其言徐鍇字楚金鉉之弟也生四嵗而孤母方教鉉就學未暇及鍇鍇自能知書稍長文辭與鉉齊名昇元中議者以文人浮薄多用經義法律取士鍇恥之杜門不求仕進鍇與常夢錫同直門下省出鍇文示之夢錫賞愛不已薦於烈祖未及用而烈祖殂元宗嗣位起家秘書郎齊王景達奏授記室未幾貶烏江尉嵗餘召還授右拾遺集賢殿直學士論馮延魯有罪無才人望至淺不當為巡撫使重忤權要以秘書郎分司東都然元宗愛其才復召為虞部員外郎後主立遷屯田知制誥集賢殿學士改官名拜右內史舍人賜金紫宿直光政殿兼兵吏部選事與兄鉉俱在近侍時號二徐初鍇久次當遷中書舎人㳺簡言當國每抑之鍇乃詣簡言簡言從容曰以君才地何止一中書舍人然伯仲並居清要亦物忌太盛不若少遲之鍇頗怏怏簡言徐出妓佐酒所歌詞皆鍇所為鍇大喜起謝曰丞相之言故鍇意也歸以告鉉鉉嘆息曰汝癡絶乃為數闋歌換中書舍人乎鍇凡四知貢舉號得人鍇常著質論十餘篇後主為丹黃校定復裒已所製文命鍇為之序士以為榮鍇酷嗜讀書隆冬烈暑未嘗少輟後主一日得周載齊職儀江東初無此書人無知者以訪鍇一一條對無所遺忘其博記如此談苑雲江南時呉淑為校理古樂府中有摻字者淑多改為操字葢章艸之變鍇曰此非可一例言若漁陽摻者三撾鼓也襧衡行漁陽撾古歌雲邊城晏聞漁陽摻黃塵蕭蕭白日暗淑嘆服摻七鑒友○又後主患清暑閣前艸生鍇令以桂屑布甎縫中宿艸盡死謂呂氏春秋桂林之下無雜木故也既久處集賢書冊不去手非暮不出少精小學故所讎書尤審諦每指其家語人曰吾惟寓宿於此耳江南藏書之盛為天下冠鍇力居多後主常嘆曰羣臣勤其官皆如徐鍇在集賢吾何憂哉宋李穆來使見鍇及鉉歎曰二陸之流也常夜直召對天下事因及用人才行孰先後主曰多難當先才鍇曰有人才如韓彭而無行陛下敢以兵十萬付之乎後主稱善時國勢日削鍇憂憤得疾謂家人曰吾今乃免得俘田矣開寶七年七月卒年五十五贈禮部侍郎謚曰文著説文解字係傳四十卷説文通釋四十卷方輿記一百三十卷又古今國典賦苑嵗時廣記及他文章凡若干卷先是宋師伐江南金陵將䧟有夢四角女子行空中以巨簁簸物散落如豆著地皆成人或問之對曰此當死於難者後見一金紫貴人墜地雲此徐舍人也既寤異之及旦則聞鍇死矣事物紺珠雲南唐徐氏二龍葢謂鉉與鍇也髙越字沖逺少舉進士精詞賦有名燕趙間馬令南唐書雲精警有才思盧文進鎮上黨具禮幣致之初以客從及文進鎮安州越又從之遂為其掌書記文進仲女有才色能屬文號女學士因以妻越文進南奔越與俱行先投鄂帥張宣久不見知越題鷹詩以誚之馬令南唐書載越以鷹詩誚張宣雲晴空不礙摩天翮未肯平原淺艸飛鄭文寶南唐近事又雲鄂帥李公待越以殊禮將妻以愛女越竊喻其意因題鷹一絶書於屋壁曰雪爪星眸衆鳥歸摩天專待振毛衣虞人莫謾張羅網未肯平原淺艸飛遂不告而去所説不同今從陸游南唐書及唐餘紀傳遂至廣陵吳以為秘書郎烈祖愛其文章時齊國立制凡禱祀燕餞之文多越為譔之及烈祖受禪遷水部員外郎改祠部浙西營田判官與江文蔚俱以能賦擅名江表時人謂之江高南唐近事雲江南士人言體物者以江髙為稱首保大初文進卒有欲傾其家者越上書頌之黜為蘄州司士叅軍就遷軍事判官與隠士陳曙為物外交淡然不志榮利乆之仍移廣陵令還判吏部銓歴侍御史知雜元帥府掌書記起居郎中書舍人淮南交兵書詔多出越手援筆立成辭采溫麗元宗以為稱職眷待與二徐等不徙官者累年後主立始遷御史中丞勤政殿學士左議諫大夫兼戶部侍郎修國史以末疾廢久之竟卒年六十二謚曰穆貧不能葬後主為給葬費世嘆其清金陵志雲越墓在棲霞寺舊門外山之麗兄子逺編輯逺字攸逺父操袁州別駕逺少孤為人淳雅沖淡而遇事有奇節杜門力學不交人事烈祖受禪招來四方秀傑以逺為秘書省正字保大初遷校書郎兼太常修撰遂為太常博士淮南兵興元宗召見賜金紫使典戎府書檄歴禮部員外郎樞密判官侍御史知雜史館修撰起居郎知館事遂為勤政殿學士國初命兵部尚書陳濬修呉史未成而卒其後領史職者多貴游或新進少年纂述殆廢逺自保大中預史事始撰烈祖實錄二十卷敘事詳密後主嗣位逺與徐鉉喬匡舜潘佑共成呉錄二十卷又自撰元宗實錄十卷唐餘紀傳雲編緝昇元以來故事為一家之言未及上會屬疾取史稿及他所著書悉燔之卒年五十七贈給事中謚曰良後主欲修國史訪稿於其家無復存者逺有精識方邊鎬入潭州湖南悉平百官入賀逺獨曰我乘楚亂取之甚易觀諸君之才守之實難聞者愕然以為過及後如所料乃皆服其先見案馬令南唐書載諸將取潭衡舉朝稱慶高越謂潭衡一時之凶亂取之甚易觀諸將之才善守為難云云今從陸㳺南唐書入逺傳殷崇義陳州西華人父文圭為呉翰林學士崇義博洽能文章一統志雲崇義自少頴悟常見飛星墮水盤中掬而吞之文思日麗仕元宗官至學士歴樞密使右僕射常撰揚州孝光寺碑周世宗親征淮南駐蹕於寺讀其文嗟嘆久之及畫江請平元宗使崇義入貢世宗待之有加禮自淮上用兵凡書檄教誥皆崇義任之特為典贍切於事情周世宗覽江左章奏輙擊節稱賞元宗遷南都命以樞密使與嚴續輔太子留守金陵後主初立令民間行鐵錢物價騰涌崇義上言泉布屢變亂之招也且豪民富商不保其貲則曰益思亂累數百言不報未㡬進右僕射同平章事開寶二年五月罷為潤州節度使仍同平章事已而改官名以司空知左右內史事國亡入宋避宣祖廟諱易姓名曰湯悅宋太宗勑譔江南錄十卷自言有陳壽史體當世頗稱之是時諸降王死多出非命其故臣或宣怨言太宗俱錄之館中俾修太平御覽等書豐其廩餼諸臣多卒老於中崇義其一也　　論曰韓熈載制誥有元和風而議論宏正淹洽體要洵經國之華也鉉鍇競爽越逺聯鑣雖呉之二陸何加焉殷崇義文采斐然工於述作其以陳壽自命有以也夫蒯鼇　　郭昭慶　　盧郢　　章僚蒯鼇宣城人工屬文江南承唐末文體纎麗之弊士率不能自振鼇獨不事華藻以理趣為本得承平餘風鼇嘗曰夫文章者所以達道徳之本發才智之蘊使㫖勝於辭理過於文為得之矣其餘摘裂章句鉤校屬耦綺麗悅目清新沃耳則吾不知也聞者善之然居鄉飲博無行不為人士所容乃去入廬山國學亡賴尤甚晚乃勵風操尚信義一言之出必復而後已常蓄龍尾硯友人慾之而不言鼇亦心許之未及予也一日友人不告而歸鼇悔恨徒歩數百里追及授硯而還猶以素行為有司所擯至後主末始登仕版迨國亡銓授未及遂不復謀仕宋開寳中薄遊汴京樊若水欲薦於朝鼇恥之亟歸隠廬山數年卒一雲歸宋擢進士第以殿中丞致仕隠於廬山郭昭慶禾川人也父鵬保大初進士官至大理司直或告故南平王鍾傳夫人與僧通姦大理卿蕭儼按法議徒鵬以法行自貴始曲法誅之會宋齊邱得罪鵬坐黨免官卒昭慶博學善著作常擬九經譔唐春秋三十卷元宗時獻所著治書五十篇俾就進士舉昭慶不平上書言補綴雕蟲臣自少恥而不為因得召對授揚子尉辭不受復歸禾川邑令修謁通問昭慶不與之見令銜之會閲編戶乃籍昭慶為新擬軍時後主嗣立昭慶復走金陵再獻經國治民論大抵指述池州採石諸要害之處及東海隅可恢拓之畧擢著作郎是時方奉中朝凡嵗慶賀貢方物牋表及廷勞宴餞之辭率命昭慶為之昭慶與徐鍇兄弟不相能鍇前通謁而不署名銜昭慶怒詬而擲之會客將李師義與昭慶為隣而師義者故鍇姻婭也鍇陰令師義召昭慶欲置鴆於酒毒之明日晨起造朝暴卒昭慶治書內有禁絶三篇多天文孫呉之述及經國論等皆行於世惟唐春秋為鉉鍇所匿不得見雲時又有何晦著唐摭言十五卷亦為當世所稱盧郢金陵人能文章有勇力好吹鐵笛乾徳中後主命韓徳霸為都城烽火使警察非常怙權暴橫國人望其前驅莫不奔避郢遇之調笛自若徳霸叱左右捕執郢奮臂擊十餘人皆顛躓直前捽徳霸墜馬敺之敗面傷目徳霸忿忿入訴後主叱之出顧近侍笑曰戎帥遇一措大不能自全面目尚敢訴耶遂罷其職馬令南唐書載徳霸出郢調笛不輟使數卒捕郢奮弦搏之卒不能逼郢遂去後與黃夢錫等自國學出遇徳霸不避其呵導徳霸駐騎詬曰汝等乞索軰不知憲制敢無禮也因叱左右收之郢等投瓦石擊走其導從敺徳霸傷面徳霸詣後主訴之後主讓曰國子監先帝教育賢材之地孤亦賴此輩與之共治汝鬬監前是必越分陵辱士人所記與此畧異雲明年郢舉進士試王度如金玊賦擢第一徐鉉為郢姊壻常受後主命撰文累日未就郢曰當為君抒思適庭下有石十夫不能舉郢戲弄之有頃索酒頓飲數升復弄如初忽顧筆吏口占使書不竄易一字鉉服其工遂以郢文進後主謂鉉曰語勢遒俊似非卿作鉉以實對郢由是知名一雲擢任近職國亡入宋知全州卒章僚雅善著述後主時充如京使奉使高麗具得其國山川事蹟物産譔海外使程廣記三卷春秋續演繁露作海外行程記雲中間引保大初徐弼使事為證史虛白為之序大氐言高麗有二京六府九節度百二十郡內列十省四部官朝服紫丹緋綠青碧俗喜匾頭生男旦日按壓其首又言髙麗多銅田家饁具皆銅為之有溫器名服席狀如中國之鐺其底方其蓋圓可容七八升地誌家多稱其書為博洽雲章僚程大昌亦作張僚