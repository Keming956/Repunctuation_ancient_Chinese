武成元年春正月癸酉朔帝登興義樓有僧抉一目以獻帝命飯萬僧報之學士一作戶部侍郎張格曰小人無故自殘赦其罪幸矣不宜復崇獎以敗風俗帝乃止丁丑以韋莊爲門下侍郎一作吏部侍郎同平章事辛巳郊祀天地壬午大赦境內改元武成赦文曰州蓋方輿萬彙共資其覆載春生夏長四時不息於推遷所以茂成歲功寧遂物性帝王取象文質遞興連革故之令猷數鼎新之至理朕上膺臨命俯狥樂推宗廟告虔孝思卽展郊丘備禮嚴配式遵欽成享國之符允葉奉天之道祀軍咸秩有感必通雲龍方觀於在天雷雨須聞於作解且湯開三面延景祚六百餘年漢革五刑繼丕圖二十四世皆以恤辜宥罪勸善興仁特行滌蕩之恩用致治平之化自唐朝運改土德數終初乃召寇以纏兵竟至遷都而滅國賢良塗炭朝市丘墟生人既失其所天大事須歸於有土遂至蠻夷瀝款士庶傾心謂蜀都同章武之時兼漢嗣絕山陽之號共陳天命屬在朕躬一從踐位以來益輪臨深之懼每念生民塗炭刑政猶繁因告類於穹是合流恩於屬縣紀年定曆既□鴻名布澤行春式和均氣可大赦天下改唐天復八年爲大蜀武成元年正月十日昧爽已前大辟罪己下罪無輕重已發覺未發覺已結正未結正見繫囚徒常赦不原者成赦除之惟十惡五逆屠牛鑄錢故意殺人揑窠造印結聚徒黨逃走背軍合和毒藥私鹽茶麫持仗行劫官典犯枉扶贓兼渝濫身名冒授官爵囹圄之內官克用情致令冤濫不問有贓不在赦限左降官不問罪輕重並與量移其有情無狡蠱事不□邪者委中書門下酌量矜貸使與矜復授官州縣典吏及諸色人配流在遠已經懲斷者並宜釋罪放歸兼有軍人百姓先因公事關連逃避諸州縣鎮不敢歸還者亦任卻歸本貫所在不得勘問擾攪朕自援旗誓衆仗龯平戎廓定封疆安保生聚克成帝業實用武功每思將帥之勞宜獎初終之效其在城及東川山南武定武言武泰等道並兩路前軍諸鎮都頭節級將士等一時卽位日雖己各有頒賜既經大禮更示殊恩應都知兵馬使己下至節級官健今有優給各有等第處分稼穡雖登黎元未泰每於旦夕常所焦勞將漸致於昭蘇已累行其矜放但念方屯師旅難闕賦征緣同切於乂安宜共資其贍給自去年八月已後十月已前繼有指揮併鐲通欠非無惠澤下及蒸人尚慮疲贏未息艱苦畿內諸州及諸州府應徵今年夏稅每貫量放二百文今年正月九日已前應在府及州縣鎮軍入百姓先因侵欠宮中錢物或保累填賠宮中收役屋舍莊田除已有指揮及有人經管收買外餘無人射買者有本主及妻兒見在無處營生者並宜給還卻據元額輸納本戶稅賦冬選之人例聞羈旅常思任用以救棲遲兼勸進官僚人數不少朕昨纔登寶位更布優恩或擢在班行或委之州縣凡選用畧盡搜羅其問或有謬給前街妄稱入仕既未辨其真僞又可哀其困窮是用銓衡冀分玉石切在精研選士摭實推公自執加繩勿隨請託但曾經赴任委不敗官不犯刑章又無贓汚告身周備考課分明便仰依次注官銓司不得稽滯如有失墜告身無以自明但有失墜時公憑及於本任官處取得文解者並淮例參選然則自唐朝兵革之後逾濫尤多附勢力者未必有材抱孤直者或聞無位自今已後委有司博求幹濟慎擇端良諳熟吏途詳明怯律先能潔己方可理人就中令録之尤難切在銓衡之精選或有節度刺史上表論薦皆須審諸行事顯著才能保無苛虐之心方允奏陳之命如聞失舉必罪所知諸州府或有賢良方正能直言極諫達於教化明於吏才政衛精詳軍謀宏遠韜光待用藏器俟時或智辨過人或辭華出格或隱山林之跡或聞鄉里之稱仰所在州府奏聞當與量材敘用自唐室傾淪梁園篡奪上國俄成於茂草中原莫有其遺民三百年之文物一空數千里之生靈無主星辰既紊運祚俄遷指王氣之東沉聽頌聲之西起車土之黔黎老幼競獻臣心滿朝之文武忠賢皆陳天意克隆基業合重獎酬應內外文武官等或賜功臣名號或與一子出身兼勸進官資以旌勳業並當續有處分朕頃事唐臣常居親衛受瀋鎮封崇之責著冊書鐘鼎之動至於朝右公卿方面侯伯皆契忘家之誓俱同許國之誠其歿身王事之中遇禍賊庭之內言念及此痛憤良深應自僖宗朝凡在有功文武大臣顯忠孝者並委中書門下追贈仍搜訪骨肉量材録用又在閬州起義之日應有隨駕大將効命功臣或遘疾以淪亡或當鋒而夭枉皆是捐軀爲主臨難喪生殊功無日而暫忘遺烈千年而不泯並委中書門下抄録次第各與追贈有子孫者特授官榮所冀澤被幽明仁霑存役又自朕剖符之始分𨳸已來副予委用之心匡贊動庸之士同共甘苦竭節輸誠推公不避於流言臨事唯思於盡瘁則有故武信軍節度使張琳故山南節度使王宗滌故茂州刺史張造故蜀州刺史李師泰故卭州刺史李簡故眉州刺史張造故漢州刺史宗裕都知兵馬使劉璋奉禮蓋獲張全真張行立韓在田威等並宜追贈朕自臨蜀國實庇齊民皆資先哲之威靈獲王故都之城邑方憑幽贊以永天休上答元功宜尊舊號先主韶煦湟啼宜委中書門下迫崇尊號虔備冊儀忠武侯諸葛亮別加美諡追贈王爵應有名山大川靈祠聖跡皆豐凶所係水旱是司並宜追贈公侯用酬元貺朕爰自統臨八國同心諸藩部落首領已下宜差使臣各賜韶勑分物宣論其見在鴻臚禮院入朝藩客等各賜分物續有敕旨處分刺史縣令身皆受職寵在分憂非惟效答於恩榮亦在保全於終始將申保國只計安人其有徭役不均刑扶不中鄉縣凋弊稅賦通懸必當分命使臣大明黜陟若清廉可獎課績有聞或就轉官資或超加任用並舉勸懲之命以彰悔過之名太倉及諸州縣受納斛斗並仰太府寺淮舊例校勘逐年給付所司除本分耗剩外不得加－升一合致百姓積累逋懸如有固違必行朝典其有外州遠縣官吏等輙徵估價並許百姓詣闕論訴不計官職高卑並正刑名處分在京百司禁囚徒推劾業成皆招本罪本官詳斷只據所申倘陷深文便行極抉或恐推司人吏抑遏代書既不坐其本情實慮遭其枉法自今後委御史臺常加覺察若有冤濫便具奏聞必當別遺推窮重行懲斷致理之源無先養老化民之本尤在恤孤或矜黃髮之年或念白華之節衰老者宜加矜䘏孤惸者亦在撫安應國內有耆老年八十已上賜米二石九十已上賜米三石百歲已上賜米五石兼綿絹酒肉有差並仰所在長吏切加安存其有不幸者量與津置殯送仍撫其孤弱義夫節婦孝子順孫並加旌表門閭終身優假國之教化庠序爲先民之威儀禮樂爲本廢之則道替崇之則化行其國子監正令有司約故事速具修之兼諸州應有舊匹屋綸各仰崇釋以時釋奠應是前朝舊制或有開國新規制敕之所未該教化之所未備或刑怯不中或倫序有乖則諫臣不可不言宰執不可不奏且謗木之設本俟諍臣匭函所收先覽冤狀所以凡關利病悉要聞知自今已後或事有便宜理非允當並須旋具論奏共議改更必當留折檻以旌賢無或懼觸鱗而避事應南郊行事亞獻終獻攝事行禮官吏等改轉優賜並候績敕處分應飛龍閑底內作器仗諸雜工巧黃衣三衛四色細仗掌扇黃鍾典彭等亦各委所司分析姓名申奏當議優賞駙馬都尉普恩之後仍各賜一子八品正員官赦內有未該恩例及合條事件各仰所司啓請施行開國之初既勤行於德惠改元之後尤企望放樂推惟是革弊從新去華務實有利於民者不得不用有害於政者不得不除公平必致於民安富庶自成於國霸恩雖不吝抉且無私赦宥者各仰自新釐革者皆宜共守俾從滌蕩永致清平敢以數前該恩事相告者以其罪罪之挾藏軍器亡命山澤百日不前復罪如初赦書准日行五百里仍付所司牒至准賜敕故牒二月甲辰以張格爲中書侍郎同平章事帝謂曰不恃權不行私惟革公是守宰相之事也格爲相輒迎合主意勝己者必以計排去之以王宗佶爲太師罷政事宗佶於帝假子爲最長恃功驕恣多樹黨友帝心惡之故罷甲子我兵入歸州執梁刺史張瑭三月癸巳王宗桔既罷相怨望陰畜死士謀作亂上表以爲臣官預大臣親則長子國家之事休戚是同今儲貳未定必生厲階陛下若以宗懿才堪繼承宜早行冊禮以臣爲元帥兼總六軍倘以時方艱難宗懿沖幼臣安敢持謙不當重事陛下既正位南面軍旅之事宜委之臣下臣請開元帥府鑄六軍印征戍徵發臣悉專行太子視膳於晨昏微臣握兵於環衛萬世基業惟陛下栽之帝隱忍未發會唐道襲以語激帝怒己亥宗佶入見辭色悖慢帝再諭之不退叱衛士撲殺之貶其黨御史中丞鄭騫爲維州司戶衛尉少卿李鋼爲汶川尉皆賜死於路夏五月遣將將兵會岐兵五萬攻梁雍州晉張承業亦將兵應之六月丙辰梁將劉知俊及祐國節度使王重師大破岐兵於幕谷我兵及晉兵皆引歸是月立遂王宗懿爲皇太子羣臣上帝尊號日英武聖皇帝灌州奏武部郎中張道古卒秋七月騶虞見武定八月丙子冊立皇后周氏冬十月立後官張氏爲貴妃徐氏爲賢妃其妹爲德妃庚戌講武於星宿山步騎三十萬是歲帝以降生日爲壽春節諸僧進辟支佛牙道士獻武成混元圖佑聖國師光業道門威儀楊德輝是日以此事相嘲詔重建百神廟於梓橦縣先是唐大將軍吳行魯置百神之廟於路側已而燬於火及帝登極夢神大求祠宇遂有是命武成二年秋七月梁平淮指揮使李洪自立爲襄州留後以附於我房州刺史楊虔亦舉城來附八月命皇太子宗懿判六軍創天武神機營開永和府妙選朝士爲僚屬辛酉梁均州刺史張敬方克我房州以御史中丞王鍇爲中書侍郎同平章事九月丁酉梁將陳暉陷襄州城執我降將李洪楊虔送洛陽殺之冬十月甲子司天監胡秀林獻永昌曆韶行之冬十二月蜀州刺史王宗弁稱疾罷歸杜門不出是歲廣都嘉禾合穗昌朋縣道士李懷杲謀亂伏誅武成三年春三月皇太子與內樞密使唐道襲有隙互訴於帝帝恐其交惡乃以道襲爲山南西道節度使同平章事道襲薦宣徽北院使鄭頊爲內樞密使頊受命日卽欲按道襲昆弟盜用內軍令帛道襲懼奏頊褊急不可大任丙午出頊爲果州刺史以宣徽南院使潘炕爲內樞密使夏五月岐王李茂貞求巴劍二州帝曰吾奉茂貞勤亦號矣若與之地是棄民也乃以絲茶布帛七萬與之六月下詔勸農桑曰昔劉先主入蜀武侯勸其閉關養民十年而後舉兵震搖關內朕以猥眇託居人上爰念蒸民久罹干戈之苦而不暇力於農桑之業今國家漸寧民用休息其郡守縣令務在惠綏無侵無擾使我赤子樂於南畝而有豳風七月之詠焉六月癸亥漢州刺史孟彥暉奏金龜徑寸遊於西湖蓮葉之上畫圖以聞秋七月門下侍郎兼史部尚書同平章事韋莊卒八月洵陽水中有龍五十如牛馬驢羊之形行入漢江五色相間冬十月麟見壁州十一月更皇太子宗懿名曰元坦庚戌封從子宗鐬爲昌王族子宗壽爲嘉王假子宗範爲夔王宗翰爲集王諸皇子宗仁爲晉王宗輅爲雅王宗紀爲褒王宗智爲榮王宗澤爲興王宗鼎爲彭王宗傑爲鄭王宗衍所爲鄭王追封族子宗裕爲通王十二月庚午以御史中丞周庠戶部侍郎判度支庾傳素爲中書侍郎同平章事辛巳大赦改明年元曰永平是歲檄淯井土刺史羅元楚申飭監務永平元年春正月丙戌朔日食李昊蜀書作丁亥朔日食今從梁太袓實録初帝女普慈公主嫁岐王從子秦州節度使李繼崇已而遣宦者宋光嗣以絹書言繼崇驕矜嗜酒醉害賢良民心思亂願歸侍省免死危邦帝亟召公主歸寧辛亥公主至成都帝留之不遣始與岐絕三月岐王聚兵臨東鄙帝謂羣臣曰自茂貞爲朱溫所困吾常振其乏絕今乃負恩爲寇誰爲吾擊之兼中書令王宗侃請行帝以宗侃爲北路行營都統以兼侍中王宗祐太子少師王宗賀山南節度使唐道襲爲三招討使左金吾大將軍王宗紹爲宗祐之副帥步騎十三萬伐岐壬辰宗侃等發成都旌旗數百里夏四月乙卯朔岐兵寇興元唐道襲擊卻之五月帝如利州命皇太子監國六月癸丑朔至利州諸將擊岐兵屢破之秋七月帝西還留御營使昌王宗鐬屯利州八月庚申朔帝至於成都甲子岐王使劉知俊李繼崇將兵擊我乙亥王宗侃王宗賀唐道襲王宗紹與之戰於清泥嶺我師敗績馬步使王宗浩奔興州溺死於江道襲奔興元先是步軍都指揮使軍王宗綰城西縣號安遠軍至是宗侃宗賀等收散兵走保其地知俊繼崇追而圍之衆議欲棄興元道襲曰無興元則無安遠利州遂爲敵境矣吾必以死守之帝以昌王宗鐬爲應援招討使定戎團練使王宗播爲四招討馬步都指揮使將兵救安遠軍壁於廉讓之間與唐道襲合擊岐兵大破之於明珠曲明日又戰於鳧口斬其成州刺史李彥琛九月築柳堤冬十月帝如利州以援宗侃等命皇太子監國決雲軍虞候王琮敗岐兵執其將李彥太俘斬三千五百級乙卯捉生將彭君集破岐二寨俘斬三千級王宗侃裨將林思諤自中巴間行至泥溪見帝告急帝命開道都指揮使王宗弼將兵救安遠及劉知俊戰於斜谷破之十一月太保中書令周德權卒壬辰王宗弼敗岐兵於金牛拔十六寨俘斬六千餘級擒其將郭存等丙申昌王宗鐬王宗播敗岐兵於黃牛川擒其將蘇厚等丁酉帝自利州如興元援軍既集安遠軍望其旗宗侃等鼓譟而出與援軍夾攻岐兵大破之拔二十一寨斬其將李庭志等己亥岐兵解圍遁去唐道襲先伏兵於斜谷邀擊又破之庚子帝西還十二月丁巳帝至成都羣臣加上尊號日英武睿聖光孝皇帝加皇后尊號曰昭聖皇后是歲始作新官命集四部書選名儒專掌其事以內樞密使潘炕阬爲武泰軍節度使炕從弟宣徽南院使峭爲內樞密使鑄永平元寶錢錢文自上至右順行後通正等錢皆同永平二年春正月羣臣又加上尊號曰英武睿聖神功文德光孝皇帝封漢張魯爲扶義公諸葛亮爲安國公二月□□朔帝幸龍華襌院召僧貫休坐賜茶藥綵段丁巳梁遣光祿卿廬玭閣門副使少府少監李元來聘通鑑作正月辛酉今從五代史•梁太袓本紀推帝爲兄書曰夫唐虞致治遵禪讓之明文湯武開基允人神之至願必有神器是膺皇圖況古今迭代之期英傑興隆之數莫不上關天命下順人心啓王霸之宏基為子孫之大計咸遵軌轍並載簡編且念與皇帝八兄頃在前朝各封異姓土茅分裂皆超將相之尊魚雁往來久約弟兄之契歡盟甚固功業相推俄隔絕於音塵止因緣於間諜以至時衰土德運應金行雖手足胼胝粗平多難而星辰符瑞謬付厥躬當百辟之羣情極四方之積患受都河洛用答乾坤尋聞皇帝八兄奄有西陲盡朝三蜀別尊位號復統高深一時皆賀於推崇國願通於情好徵曹劉之往制各有君臣追楚漢之前蹤常分疆宇所冀同清華夏俱活生靈載籍具存恢張無爽去歲密聞風旨遐慰寤思憤岐隴之猖狂逼褒斜之封檄欲資帝制用速掃除遂委永平軍節度使劉鄩全蜀藝文志作劉關今從錦里耆舊傳特遣行人先道深意旋已徑效精甲將擊妖巢合數鎮之梟雄鼓六師之成勢尋聞退遁殆至滅亡允諧犄角之謀尤得輔車之利近併覽同華奏報皆進呈褒祥書題具悉事機良多歎沃今專馳卿列備達衷懷重論金石之交別卜填箎之分山河共永日月長懸瞻佇好音言不盡意別幅云馬一十匹計紅耳叱駿馬一匹金玉鬧裝四垂鞍轡一副．紫叱騤馬一匹白玉裝鞍轡一副白聰馬一匹金鍍鬧裝鞍轡一副烏叱騤馬一匹金鍍龍鳳五垂銀鞍轡一副烏叱騤馬一匹金鍍銀闊裝鞍轡一副白聰馬一匹金鍍銀鬧裝鞍轡一副青叱騤馬一匹裹花五垂銀鞍轡一副青叱馭馬一匹陷金玉五垂鞍轡一副騮叱騤馬一匹金鍍鬧裝五垂銀鞍轡一副紅耳叱騤馬一匹金鍍五垂鬧裝銀鞍轡一副又玉犀腰帶雜物等計黃排方𤤖琳腰帶－條頭尾順缺十二事通牡丹犀排方腰帶一條頭尾順鉠十二事金香一十斤麝香五十劑犀一十株琥珀二十斤玳瑁二百斤金稜琉璃惋十隻銀稜秘色䤬鑼二面金花銀裝廚子一對金花渾銀裹龍鳳儀注槍四條金花銀裹龍鳳儀注槍四十條金銅甲二副並副傳兜鑿金又藥物十三味計茯苓一十斤狹神一十斤酸棗仁五十斤玉鹽五斤新羅人參一十斤牛膝一十斤枳殼一十斤五味子五斤赤箭一十斤鹿茸一十對顆棗一千枚羚羊角五對牛黃一百銖右件藥物等或來從燕市或貢自炎方或馨香能助於熏爐或華妙可資於寶玩光涌星斗藥有君臣願申兩國之情重固千年之約愧非耨禮粗達深衷特希檢留幸甚謹白是月尚食使歐陽柔治田令孜故第穿地得玉璽以獻其文曰有德承天其祚永昌初令孜盜唐國寶至蜀而瘞之至是爲柔所得三月詔中書侍郎同平章事張格編纂開國以來實録夏四月維州羌董琢反遣保鑾軍使趙綽討平之五月劍州木連理丙寅門下侍郎同平章事王鍇罷爲兵部尚書己丑大赦境內六月麟見文州遺梁使盧玭等還汴帝答梁主書曰大蜀皇帝致書於大梁皇帝閣下竊念早歲與皇帝共逢昌運同事前朝俱榮倚注之恩並受安危之寄豈期王室如燬大事莫追橫流泛濫於八方衰釁凌夷於九廟此際與皇帝同分茅土共統邦家扶危者力既不宣握兵者計無所出建忝列同盟之分幸居平蜀之功所宜治兵甲以固封疆聚征賦以修進貢望皇使而經年不至指雲鄉而就日無期遠聞皇帝應天順人開基立極拯生靈於塗炭示恩信於豚魚東南之王氣咸歸河洛殊祥畢至四門盡闢百度惟貞竟無意於興邦止施仁而濟物以此內量分限不在經綸七十州自可指揮八千里半因開拓遂至萬民吁議八國來朝爰徵史冊之文亦有變通之說且東漢亂離之後三國齊興西州微弱之時六雄競起俱非恃強逼禪皆以行道濟時雍容於揖讓之前輕重於英雄之內況西蜀開山之國燒棧爲謀稱雄雖處於一隅避□曾安於二帝鼎峙之規漢尚在山呼之氣象猶存永言梁蜀之歡合認弟兄之國今蒙皇帝遠尋舊好專降嘉音俱無間諜之嫌再敘始終之約疑慮則春冰共伴開通則東海可歸光榮連破於子孫暢遂咸敷於朝野今則盡焦勞而勵己用勒儉以帥賢常瞻偃草之風以繼用天之道又蒙厚加賜貺別降珍奇十驥聯鑣六龍並駕稱德曾參於萬乘呈才皆過於千金載觀戀主之心益勵懷恩之志寶帶輟異方之貢名香加遠國之琛奇鋒利逾於雪霜雅器價齊於金玉入用多慚於未識捧持方喜於初觀望恩而一日三秋仰德而跬步千里自此榮遵天路繼遣星搓緘章不候於飛鳶裂帛豈勞於繫雁析榮慰喜併集此時敬以專使廬卿等回畧陳所志幸望開覽又謝信物等曰右件鞍馬及腰帶甲冑槍劍麝臍琥珀玳瑁金稜婉曬澆器並諸色藥物等皆大梁皇帝降使賜貺雕鞍撼玉堅甲爍金十圍希世之珍六轡絕塵之用槍森蛇檊劍耀龍鋒金稜含寶椀之光秘色抱青瓷之響上藥非蜀都所紀名香從外國稱奇遠有珍華並由惠好顧酬謝而增媿仰渥澤以難勝捧閱品名實慚祇受是月梁主晃爲其子友珪所弒秋八月漢州什邡縣獲古銅牌一蜀檮杌作銅牌石記今不從上有王建王元膺以下六十二字歐陽史雲有文二十餘字今從五國故事及全蜀藝文志縣民郭逈持以獻帝改什邡縣曰通計更太子元坦名曰元膺字昌美以符銅牌膺昌之文歐陽史云建以爲符讖因取以名其諸子今不從又通鑑載此事在七月今從蜀檮杌繫於八月之下識者曰膺者胸也胸者凶也非爲吉兆帝以元膺年少又命學士爲文誡之曰吾提三尺劍化家爲國親決庶獄人無枉濫恭儉畏慎勤勞慈惠無一事縱情無一言傷物故百官吏民愛朕如父母敬朕如天地妝繈褓富貴不知創業之艱難更汝之名上應圖讖勿驕勿矜勿盈勿忌惟敬惟誡惟謙惟和內睦九族外安百姓赤心待羣臣恩信愛士卒刑罰人之命也無狥愛憎奸邪國之賊也無信讒搆絕畋游之娛察聲色之禍然後能保我社稷君我民臣吾蚤莫戒勗恐妝遺忘當置於几案出入觀省九月辛巳改劍南東川曰武德軍十二月黃龍見富義江又見大昌池戊寅行營都指揮使王宗汾攻岐文州拔之守將李繼夔走是時升雲安監爲安州詔行正象曆永平三年春正月麟見永泰二月壬午大赦丙申唐道襲自興元歸復爲樞密使皇太子元膺廷疏其惡以爲不應復典機要帝不悅庚子以道襲爲太子少保是月梁朱友珪伏誅均王友貞立於大梁更名瑱夏四月以兵部尚書王鍇爲中書侍郎同平章事遣將作監李紘如梁弔喪印文曰大蜀入梁之印先是廬玭來聘其印文曰大梁入蜀之印特刻印以報之五月騶虞見壁山有二鹿隨之是月天狗墮於成都雞嗚時有聲如雷電光流數丈或明或滅占曰其下殺萬人二十三日丑時六月丙子以道士杜光庭爲金紫光祿大夫左諫議大夫封蔡國公進號廣成先生秋七月丙午皇太子元膺召諸王大臣宴飲集王宗翰內樞密使潘峭翰林學士承旨毛文錫不至丁未太子入白於帝帝命逐峭文鍚以前武泰節度使兼侍中潘炕爲內樞密使會唐道襲誣太子作亂徵兵入宿衛太子帥徐瑤常謙等攻道襲於清風樓下逐至城西斬之帝召兼中書令王宗侃王宗賀前利州團練使王宗魯發兵討亂陳於西毬場門兼侍中王宗黯自大安門梯城而入與瑤謙戰於會同殿前瑤敗死按十國紀年丁未元膺令軍使喻全殊帥天武兵自衛戊申徐瑤常謙及左大昌軍使王承燧等各帥所部兵奉元膺攻唐道襲道襲自私第被甲乘馬過王宗賀門邀之宗賀曰兵起無名且不奉詔公宜緩行元膺遺天武將唐據帥親兵逐道襲至城西斬之又歐陽史云元膺召大將徐瑤常謙率兵出拒襲與襲戰神武門襲中流矢墜馬死又九國志曰建將七夕出遊先一日元膺召諸軍使及諸王宴飲邸第中且議七夕從行之禮而集王宗翰等不至詰朝元膺入白建曰潘峭毛文錫離間兄弟將圖不軌又曰及聞唐襲徵兵乃遺伶官安悉香諭軍使全殊率天武甲士以自衛明日徐瑤常謙與懷勝軍使嚴璘等協謀以所部兵挾元膺以逐唐襲又曰建急召宗侃宗賀及諸軍使令以兵討寇乃逐唐襲至城西斬之盡殺屯營兵又自大安門登陴以入攻瑤謙等三書都有異同今從司馬氏通鑑己酉太子爲衛士所殺詔追廢太子元膺爲庶人庚戌贈唐道襲太師諡忠壯復以潘峭爲內樞密使冬十月潘炕請立太子賢妃徐氏及飛龍使唐文扆宰相張格合謀立鄭王宗𧗠甲午立宗衍爲皇太子受冊畢潘炕以朝廷無事稱疾請老許之國有大疑仍遣使就問是歲白龍見卭州江又犀浦縣田中有小龍一青黑色剖爲兩片尋失去永平四年春正月丙子命皇太子判六軍開崇勳府蜀檮杌作崇賢府今從通鑑置僚屬後更名天策府荊南兵寇夔州刺史王成先擊卻之時鎮江節度使嘉主宗壽鎮忠州成先請甲宗壽但以白布袍給之成先帥之逆戰渤海王高季昌縱火舟焚浮橋招討副使張武舉鐵絙拒之舟不得進會風反荊南兵溺死者甚衆渤海王乘小舟而遁成先密遣人奏不給甲之狀宗壽獲其人召成先斬之夏四月帝徙鎮江軍治夔州秋八月武泰節度使王宗訓鎮黔州貪暴不怯擅還成都庚辰宗訓入見多所邀求帝命衛士毆殺之戊子以內樞密使潘峭爲武泰軍節度使同平章事翰林學士承旨毛文錫爲禮部尚書判樞密院或勸帝乘夏秋江漲決峽堰以灌江陵文錫固諫以爲不可帝乃止九月帝幸寶曆寺后妃皆從是日重陽節官女四人爲僧所匿明日得放民家與僧二十二人同斬龜化橋下張儀築小城不能立忽有一龜團旋巫依龜行巡築得立故其地有龜化嬌蜀成都城一雲龜城亦因此冬十月前內樞密使潘炕卒十一月麟見昌州乙巳長和驃信鄭仁旻入寇黎州帝遣夔王王宗範兼中書令王宗播嘉王宗壽爲三招討以擊之丙辰敗之於潘倉嶂斬其清平官趙嵯政壬戌又敗之於山口城十二月乙亥破其武侯嶺十三寨辛巳又敗之於大渡河俘斬數萬級錦里耆舊傳雲殺退溺河者不知其數歸降者三千餘人斬獲坦綽布燮清平官等收奪器甲馬牛軍資財用八千餘事宗範將作浮梁濟河帝召令還成都癸未興州刺史兼北路制置指揮使王宗鐸攻岐階州及固鎮破細砂等十一寨斬首四千級甲申指揮使王宗儼破岐長城等關四寨斬首二千級是時大足縣南產龍馬日行千里後因名其地爲藏馬巖永平五年春正月己亥帝御得賢門受蠻俘大赦初黎雅蠻劉昌嗣郝玄鑒楊師泰號琱金堡三王名雖內屬而潛通南韶卽長和蠻爲之詗導帝數以漏泄軍謀斬於成都市毀琱金堡自是南詔不復犯邊秋八月以兼中書令王宗綰爲北路行營都制置使兼中書令王宗幡爲招討使攻秦州兼中書令王宗瑤爲東北面招討使同平章事王宗翰爲副使攻鳳州冬十一月己未夜宮中火自得成都以來寶貨貯於百尺樓悉爲煨燼諸軍都指揮使兼中書令王宗侃等率衛兵入救帝閉門不內庚申旦火猶未熄帝出義興門見羣臣命有司斂太廟神主分巡都城言訖復入宮閉門將相皆獻帷幕飲食壬戌大赦己巳王宗翰引兵出青泥嶺克固鎮與秦州將郭守謙戰於泥陽川我兵敗退保鹿臺山辛未王宗綰等敗秦兵於金沙谷擒其將李彥巢乘勝趨秦州王宗鐸克階州降其刺史李彥安甲戌宗綰克成州擒其刺史李彥德我軍至上染坊秦州節度使李繼崇遺其子彥秀奉牌印迎降鑑戒録云遂迎駙馬及降無敵王劉知俊並戰將郭守遷郭守存聶璝孫禮陳彥詞毛昌業邵雲等五十餘員馬三千餘匹巢士九千戶六萬悉歸於蜀宗綰入秦州表排陳使王宗儔爲留後是時梁叛將劉知俊在岐攻邠州半歲不克聞秦州已降知復妻子皆遷成都隨解圍還鳳翔夜帥親兵七十人斬關而出庚辰奔於我軍十國紀年云知俊奔秦州庚戌來降今從通鑑宗綰自河池兩當進兵會王宗瑤攻鳳州癸未克之我於是有秦鳳階成四州之地十二月丁未帝御大安門受秦鳳階成之俘大赦境內改明年元曰通正置武興軍於鳳州割文興二州隸之以前利州團練使王宗魯爲節度使時大霖雨帝禱於奇相之祠震蒙氏女竊黃帝元珠沈江而死爲此神是歲起壽昌殿於龍興宮繪帝象於壁又起扶天閣繪諸功臣象通正元年春正月以李繼崇爲武泰軍節度使兼中書令隴西王梁遣使來騁太平廣記梁袓使封舜卿聘於蜀時岐陽睚眥關路不通遂泝江而上路出全州全帥致筵於公署舜卿素輕其山川多所傲睨及執斝索令曰麥秀兩歧伶人駭爲未聞以他曲代之舜卿搖首曰不可又再呼麥秀兩歧主人慚怒杖其樂將次至漢州伶人已知全州事憂之及飲會又曰麥秀兩歧如是三呼不能應有樂將王新殿前曰畧乞侍郎一唱舜卿唱未遍已入樂工之指下矣其樂工白師曰此是大梁新翻西蜀未有請寫譜一本飛遞入蜀具言經過二州事洎舜卿至蜀長吹麥秀兩歧於殿前施芟麥之具引數十輩貧兒鑑縷衣裳挈筐籠而拾麥仍合聲唱其詞悽楚舜卿慚恨而退及復命歷梁漢安康等道不敢更言兩歧字今詞譜有此調二月翰林學士庾傳昌卒三月弘農郡生晉暉薨鑄通正元寶錢秋八月以王宗綰爲東北面都招討武信節度使劉知俊爲第一招討天雄節度使王宗儔爲第二招討匡國軍使唐文裔爲第三招討將兵十萬出秦州以岐建文思殿命清資五品正員官購羣書實之以內樞密使毛文錫爲文思殿大學士黃龍見大昌池九月庚申新宮成在舊官之北冬十月甲申宗綰等出大散關大破岐兵俘斬萬計遂取寶雞己丑宗播等出故關至蓬州庚寅岐保勝節度使李繼岌帥其衆二萬棄隴州來奔我兵進攻隴洲以繼岌爲西北面行營第四招討知俊會宗綰等圍鳳勵岐兵不出時大雪帝召知俊等軍還成都復李繼岌姓名曰桑宏志以唐文裔爲天雄軍節度使鎮秦州己亥大赦十二月戊申再大赦改明年元日天漢國號大漢以廣成先生杜光庭爲戶部侍郎是歲有大禿驚鳥翔於摩訶池上或雲卽鶢鶋又溝港城隍悉開白蓮花識者以爲不祥天漢元年春正月封張儀爲昌化王張飛爲靈應主鄧艾爲彰順王鑄天漢元寶錢夏五月祀黃帝於南郊翼日祀地衹於方丘六月賜百官飛雪丸是月導江令黃璟奏天大雷雨江神忽成巨堰羣臣入賀杜光庭賀牋曰伏觀導江縣令黃璟奏六月二十六日江神移堰事伏以大禹濬江發洪鏢於龍冢李冰創堰分白浪於龜城道彼靈津資乎民用而涸脛泛肩之誓表則有常若懷山沃日之災崩騰難制立虞話溺必害蒸黎昨者夏潦渤興狂波未息顧岷江之下瀨便逼帝都當灌口之上游遽彰神力於是震霆案地白雨通宵驅陰兵而鼓譟連天簇靈炬而榮煌達曙迥山轉石巨堰俄成浸桶頓減於京江奔蹙盡移於硤路仰由聖感仍假英威見天地之合符睹神明之致祐編於簡冊冠彼古今叨奉獎私宏增撲躍秋七月庚戌以桑宏志爲西北面第一招討王宗宏爲東北面第二招討己未以兼中書令王宗侃爲東北面都招討武信節度使劉知俊爲西北面都招討八月庚寅貶司徒判樞密院事毛文錫茂州司馬流其子司封員外郎詢於維州籍沒其家貶文錫弟翰林學士文晏爲榮經尉罷左僕射兼中書侍郎同平章事庾傳素爲工部尚書以翰林學士承旨庾凝績權判內樞密院事先是飛龍使唐文扆居中用事張格附之與文錫爭權會文錫將以女適傳素子宴親族於樞密院用樂不先表聞帝聞樂聲怪之文扆從而潛焉故有是命冬閨十月戊申以庾凝績爲吏部尚書內樞密使十一月丙子朔日南至祀吳天上帝於圜丘大風拔木幙帷皆裂劉知俊既爲都招討使諸將皆舊功臣多不用知俊命故伐岐無功帝陰忌其才唐文扆又數毀之因誣以謀叛十二月辛亥斬知俊於炭市癸丑大赦改明年元曰光天是歲戎州蠻胡連等反七州補盜使王球討平之光天元年春正月乙亥朔大赦復國號曰蜀鑄光天元寶錢皇太子宗衍嗜酒色遊戲帝嘗自夾城過聞太子與諸王鬬鸚擊毬喧呼之聲歎曰吾百戰以立基業此輩其能守乎由是惡張格而賢妃爲之內主竟不能去二月癸亥信王宗傑暴薨宗傑有才畧屢陳時政帝內懷廢立意其死也帝深疑之三月西城番僧滿多三藏來游峨眉山旋歸西國夏四月癸卯朔立皇子宗平爲德王宗特爲資王岐王復遣使求好於我有狐見寢室鵂鶹嗚於帷中是時峨眉山婆羅花色盡白五月召北面行營招討使兼中書令王宗弼回成都以爲馬步都指揮使帝自永平末得疾昏瞀至是增劇以宗弼沉靜有謀故召還文州進白鷹茂州進白兔羣臣議曰陛下本命爲兔鷹兔相刑未可並處請退鷹留兔帝疾必痊不從乙亥帝召大臣入寢殿示手書曰朕比遭亂離以干戈定秦蜀賴卿等忠勤夾輔遂正名號奄有神器兢兢業業懼不負荷幸賴天地之靈廟社之貺方隅底定民黎樂康二氣葉和五穀豐稔然萬幾之大夙夜勤勞遘此篤疾藥石勿救太子雖幼有賢德次不當立卿等固請於外妃後篤愛朕未能違立爲儲君勉力匡襄無墜我邦家之休命又謂曰太子若不堪大業當置諸別官幸勿殺之匣成子弟諸公可擇而輔也除隨兄弟止優以俸祿勿令掌兵以速其禍時唐文扆久典禁兵欲乘變去諸大臣遣人守官門王宗弼等三十餘人日至朝堂不得入會文扆黨內皇城使潘在迎洩其謀於宗弼宗弼等排闥入言文扆之罪以天策府掌書記崔延昌權判六軍事召皇太子入侍疾丙子貶文扆爲眉州刺史翰林學士承旨王保晦坐附會文扆削職流瀘州丙申韶中外財賦中書除授諸司刑獄案牘悉委庾凝績處分都城及行營軍旅之事委宣徽南院使宋光嗣主之丁酉奪文扆官爵流雅州辛丑以宋光嗣爲內樞密使與兼中書令王宗弼宗瑤宗綰宗燮並受遺詔輔政初帝因唐制置樞密使專用士人及文扆得罪帝以諸將多許州故人恐不爲幼主用故以光嗣代之自是宦者始用事六月帝復病痢痛楚日坐錦囊中壬寅帝病中顧左右曰朕見百姓無數列牀前詬曰重賦厚斂以至傷害而死今已得訴於帝矣朕實不知下民如此今若之何按五國故事蜀中每三月爲蠶市至時貨易畢集闠闠填委建常登樓望之見鬻桑者不一顯左右曰條桑甚多儻稅之必厚獲由是言出於外民個盡伐其桑柘焉此亦重賦厚數之一端蜀中春月村市聚爲歡樂謂之蠶市眉之二月鬻蠶器於市因作樂鑼觀之謂之蠶市頃之而殂時梁貞明四年也一曰帝疑信王暴死徐妃及張格陰使尚食進鵝燒餅帝中毒而逝北夢瑣言云曹處琪陰言建疑信王暴卒唐文扆與徐妃張格使尚食進鵝燒併因寘毒按劉恕據舊史貶文扆後二十七日蜀主始殂孫氏之言似誤帝故武人而雅好儒臣禮遇有加居恆謂左右曰吾爲神策軍將時宿衛禁中見天子夜召學士出入無間非將相可及今我恩顧比當時裁十分之一耳又自奉雖儉素頗性愛整潔有西川衛前軍將李思益者衣服鮮麗左右咸怪之帝曰思益要爲我光揚軍府隨與江貨場勾當以助衣裝之費常於作院見匠人裹小朵帽子前如鷹觜後露腦枕卽命截去其帽又或登樓見行人戴灆𤎥蓆帽輒鄙之曰破頭爛額是何佳事其好尚多此類也帝崇尚文學留意書籍有書目一卷傳於世在位十二年年七十有二諡神武聖文孝德明惠皇帝廟號高袓葬永陵論曰先主負驍雄之資奮不世出之畧智驅田陳力併楊顧北問罪於岐隴南禦侮於長和功綦茂矣而釁起蕭牆戮及嗣子何遇之酷也卒之艷妻方處母愛子抱舍長立少不再傳而失國豈所稱貽厥孫謀以燕翼子者乎嗚呼廢立之際顧不重與